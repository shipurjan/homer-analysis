<?xml version="1.0" encoding="utf-8"?>
<TEI.2><text><body><div1 n="23" type="Book" org="uniform" sample="complete">
<milestone n="1" unit="card" ed="p" />
<l>γρηῢς δ᾽ εἰς ὑπερῷ᾽ ἀνεβήσετο καγχαλόωσα,</l>
<l>δεσποίνῃ ἐρέουσα φίλον πόσιν ἔνδον ἐόντα:</l>
<l>γούνατα δ᾽ ἐρρώσαντο, πόδες δ᾽ ὑπερικταίνοντο.</l>
<l>στῆ δ᾽ ἄρ᾽ ὑπὲρ κεφαλῆς καί μιν πρὸς μῦθον ἔειπεν:</l>
<q direct="unspecified"><l n="5"><milestone unit="para" ed="P" />ἔγρεο,  Πηνελόπεια, φίλον τέκος, ὄφρα ἴδηαι</l>
<l>ὀφθαλμοῖσι τεοῖσι τά τ᾽ ἔλδεαι ἤματα πάντα.</l>
<l>ἦλθ᾽ Ὀδυσεὺς καὶ οἶκον ἱκάνεται, ὀψέ περ ἐλθών.</l>
<l>μνηστῆρας δ᾽ ἔκτεινεν ἀγήνορας, οἵ θ᾽ ἑὸν οἶκον</l>
<l>κήδεσκον καὶ κτήματ᾽ ἔδον βιόωντό τε παῖδα.</l></q>
<l n="10">τὴν δ᾽ αὖτε προσέειπε περίφρων Πηνελόπεια:</l>
<q direct="unspecified"><l>μαῖα φίλη, μάργην σε θεοὶ θέσαν, οἵ τε δύνανται</l>
<l>ἄφρονα ποιῆσαι καὶ ἐπίφρονά περ μάλ᾽ ἐόντα,</l>
<l>καί τε χαλιφρονέοντα σαοφροσύνης ἐπέβησαν:</l>
<l>οἵ σέ περ ἔβλαψαν: πρὶν δὲ φρένας αἰσίμη ἦσθα.</l>
<l n="15">τίπτε με λωβεύεις πολυπενθέα θυμὸν ἔχουσαν</l>
<l>ταῦτα παρὲξ ἐρέουσα καὶ ἐξ ὕπνου μ᾽ ἀνεγείρεις</l>
<l>ἡδέος, ὅς μ᾽ ἐπέδησε φίλα βλέφαρ᾽ ἀμφικαλύψας;</l>
<l>οὐ γάρ πω τοιόνδε κατέδραθον, ἐξ οὗ Ὀδυσσεὺς</l>
<l>ᾤχετ᾽ ἐποψόμενος Κακοΐλιον οὐκ ὀνομαστήν.</l>
<l n="20">ἀλλ᾽ ἄγε νῦν κατάβηθι καὶ ἂψ ἔρχευ μέγαρόνδε.</l>
<l>εἰ γάρ τίς μ᾽ ἄλλη γε γυναικῶν, αἵ μοι ἔασι,</l>
<l>ταῦτ᾽ ἐλθοῦσ᾽ ἤγγειλε καὶ ἐξ ὕπνου ἀνέγειρεν,</l>
<l>τῷ κε τάχα στυγερῶς μιν ἐγὼν ἀπέπεμψα νέεσθαι</l>
<l>αὖτις ἔσω μέγαρον: σὲ δὲ τοῦτό γε γῆρας ὀνήσει.</l></q>
<l n="25">τὴν δ᾽ αὖτε προσέειπε φίλη τροφὸς Εὐρύκλεια:</l>
<q direct="unspecified"><l>οὔ τί σε λωβεύω, τέκνον φίλον, ἀλλ᾽ ἔτυμόν τοι</l>
<l>ἦλθ᾽ Ὀδυσεὺς καὶ οἶκον ἱκάνεται, ὡς ἀγορεύω,</l>
<l>ὁ ξεῖνος, τὸν πάντες ἀτίμων ἐν μεγάροισι.</l>
<l>Τηλέμαχος δ᾽ ἄρα μιν πάλαι ᾔδεεν ἔνδον ἐόντα,</l>
<l n="30">ἀλλὰ σαοφροσύνῃσι νοήματα πατρὸς ἔκευθεν,</l>
<l>ὄφρ᾽ ἀνδρῶν τίσαιτο βίην ὑπερηνορεόντων.</l></q>
<l><milestone unit="para" ed="P" />ὣς ἔφαθ᾽, ἡ δ᾽ ἐχάρη καὶ ἀπὸ λέκτροιο θοροῦσα</l>
<l>γρηῒ περιπλέχθη, βλεφάρων δ᾽ ἀπὸ δάκρυον ἧκεν:</l>
<l>καί μιν φωνήσασ᾽ ἔπεα πτερόεντα προσηύδα:</l>
<q direct="unspecified"><l n="35"><milestone unit="para" ed="P" />εἰ δ᾽ ἄγε δή μοι,  μαῖα φίλη, νημερτὲς ἐνίσπες,</l>
<l>εἰ ἐτεὸν δὴ οἶκον ἱκάνεται, ὡς ἀγορεύεις,</l>
<l>ὅππως δὴ μνηστῆρσιν ἀναιδέσι χεῖρας ἐφῆκε</l>
<l>μοῦνος ἐών, οἱ δ᾽ αἰὲν ἀολλέες ἔνδον ἔμιμνον.</l></q>
<l><milestone unit="para" ed="P" />τὴν δ᾽ αὖτε προσέειπε φίλη τροφὸς Εὐρύκλεια:</l>
<q direct="unspecified"><l n="40">οὐκ ἴδον,  οὐ πυθόμην, ἀλλὰ στόνον οἶον ἄκουσα</l>
<l>κτεινομένων: ἡμεῖς δὲ μυχῷ θαλάμων εὐπήκτων</l>
<l>ἥμεθ᾽ ἀτυζόμεναι, σανίδες δ᾽ ἔχον εὖ ἀραρυῖαι,</l>
<l>πρίν γ᾽ ὅτε δή με σὸς υἱὸς ἀπὸ μεγάροιο κάλεσσε</l>
<l>Τηλέμαχος: τὸν γάρ ῥα πατὴρ προέηκε καλέσσαι.</l>
<l n="45">εὗρον ἔπειτ᾽ Ὀδυσῆα μετὰ κταμένοισι νέκυσσιν</l>
<l>ἑσταόθ᾽: οἱ δέ μιν ἀμφί, κραταίπεδον οὖδας ἔχοντες,</l>
<l>κείατ᾽ ἐπ᾽ ἀλλήλοισιν: ἰδοῦσά κε θυμὸν ἰάνθης.</l>
<milestone n="49" unit="card" ed="p" />
<l>νῦν δ᾽ οἱ μὲν δὴ πάντες ἐπ᾽ αὐλείῃσι θύρῃσιν</l>
<l n="50">ἀθρόοι,  αὐτὰρ ὁ δῶμα θεειοῦται περικαλλές,</l>
<l>πῦρ μέγα κηάμενος: σὲ δέ με προέηκε καλέσσαι.</l>
<l>ἀλλ᾽ ἕπευ, ὄφρα σφῶϊν ἐϋφροσύνης ἐπιβῆτον</l>
<l>ἀμφοτέρω φίλον ἦτορ, ἐπεὶ κακὰ πολλὰ πέποσθε.</l>
<l>νῦν δ᾽ ἤδη τόδε μακρὸν ἐέλδωρ ἐκτετέλεσται:</l>
<l n="55">ἦλθε μὲν αὐτὸς ζωὸς ἐφέστιος,  εὗρε δὲ καὶ σὲ</l>
<l>καὶ παῖδ᾽ ἐν μεγάροισι: κακῶς δ᾽ οἵ πέρ μιν ἔρεζον</l>
<l>μνηστῆρες, τοὺς πάντας ἐτίσατο ᾧ ἐνὶ οἴκῳ.</l></q>
<l><milestone unit="para" ed="P" />τὴν δ᾽ αὖτε προσέειπε περίφρων Πηνελόπεια:</l>
<q direct="unspecified"><l>μαῖα φίλη, μή πω μέγ᾽ ἐπεύχεο καγχαλόωσα.</l>
<l n="60">οἶσθα γὰρ ὥς κ᾽ ἀσπαστὸς ἐνὶ μεγάροισι φανείη</l>
<l>πᾶσι, μάλιστα δ᾽ ἐμοί τε καὶ υἱέϊ, τὸν τεκόμεσθα:</l>
<l>ἀλλ᾽ οὐκ ἔσθ᾽ ὅδε μῦθος ἐτήτυμος, ὡς ἀγορεύεις,</l>
<l>ἀλλά τις ἀθανάτων κτεῖνε μνηστῆρας ἀγαυούς,</l>
<l>ὕβριν ἀγασσάμενος θυμαλγέα καὶ κακὰ ἔργα.</l>
<l n="65">οὔ τινα γὰρ τίεσκον ἐπιχθονίων ἀνθρώπων,</l>
<l>οὐ κακὸν οὐδὲ μὲν ἐσθλόν, ὅτις σφέας εἰσαφίκοιτο:</l>
<l>τῷ δι᾽ ἀτασθαλίας ἔπαθον κακόν: αὐτὰρ Ὀδυσσεὺς</l>
<l>ὤλεσε τηλοῦ νόστον Ἀχαιΐδος, ὤλετο δ᾽ αὐτός.</l></q>
<l><milestone unit="para" ed="P" />τὴν δ᾽ ἠμείβετ᾽ ἔπειτα φίλη τροφὸς Εὐρύκλεια:</l>
<q direct="unspecified"><l n="70">τέκνον ἐμόν,  ποῖόν σε ἔπος φύγεν ἕρκος ὀδόντων,</l>
<l>ἣ πόσιν ἔνδον ἐόντα παρ᾽ ἐσχάρῃ οὔ ποτ᾽ ἔφησθα</l>
<l>οἴκαδ᾽ ἐλεύσεσθαι: θυμὸς δέ τοι αἰὲν ἄπιστος.</l>
<l>ἀλλ᾽ ἄγε τοι καὶ σῆμα ἀριφραδὲς ἄλλο τι εἴπω,</l>
<l>οὐλήν, τήν ποτέ μιν σῦς ἤλασε λευκῷ ὀδόντι.</l>
<l n="75">τὴν ἀπονίζουσα φρασάμην,  ἔθελον δὲ σοὶ αὐτῇ</l>
<l>εἰπέμεν: ἀλλά με κεῖνος ἑλὼν ἐπὶ μάστακα χερσὶν</l>
<l>οὐκ ἔα εἰπέμεναι πολυϊδρείῃσι νόοιο.</l>
<l>ἀλλ᾽ ἕπευ: αὐτὰρ ἐγὼν ἐμέθεν περιδώσομαι αὐτῆς,</l>
<l>αἴ κέν σ᾽ ἐξαπάφω, κτεῖναί μ᾽ οἰκτίστῳ ὀλέθρῳ.</l></q>
<l n="80">τὴν δ᾽ ἠμείβετ᾽ ἔπειτα περίφρων Πηνελόπεια:</l>
<q direct="unspecified"><l>μαῖα φίλη, χαλεπόν σε θεῶν αἰειγενετάων</l>
<l>δήνεα εἴρυσθαι, μὰλα περ πολύϊδριν ἐοῦσαν.</l>
<l>ἀλλ᾽ ἔμπης ἴομεν μετὰ παῖδ᾽ ἐμόν, ὄφρα ἴδωμαι</l>
<l>ἄνδρας μνηστῆρας τεθνηότας, ἠδ᾽ ὃς ἔπεφνεν.</l></q>
<milestone n="85" unit="card" ed="p" />
<l n="85">ὣς φαμένη κατέβαιν᾽ ὑπερώϊα: πολλὰ δέ οἱ κῆρ</l>
<l>ὥρμαιν᾽, ἢ ἀπάνευθε φίλον πόσιν ἐξερεείνοι,</l>
<l>ἦ παρστᾶσα κύσειε κάρη καὶ χεῖρε λαβοῦσα.</l>
<l>ἡ δ᾽ ἐπεὶ εἰσῆλθεν καὶ ὑπέρβη λάϊνον οὐδόν,</l>
<l>ἕζετ᾽ ἔπειτ᾽ Ὀδυσῆος ἐναντίη, ἐν πυρὸς αὐγῇ,</l>
<l n="90">τοίχου τοῦ ἑτέρου: ὁ δ᾽ ἄρα πρὸς κίονα μακρὴν</l>
<l>ἧστο κάτω ὁρόων, ποτιδέγμενος εἴ τί μιν εἴποι</l>
<l>ἰφθίμη παράκοιτις, ἐπεὶ ἴδεν ὀφθαλμοῖσιν.</l>
<l>ἡ δ᾽ ἄνεω δὴν ἧστο, τάφος δέ οἱ ἦτορ ἵκανεν:</l>
<l>ὄψει δ᾽ ἄλλοτε μέν μιν ἐνωπαδίως ἐσίδεσκεν,</l>
<l n="95">ἄλλοτε δ᾽ ἀγνώσασκε κακὰ χροῒ εἵματ᾽ ἔχοντα.</l>
<l>Τηλέμαχος δ᾽ ἐνένιπεν ἔπος τ᾽ ἔφατ᾽ ἔκ τ᾽ ὀνόμαξε:</l>
<q direct="unspecified"><l><milestone unit="para" ed="P" />μῆτερ ἐμή, δύσμητερ, ἀπηνέα θυμὸν ἔχουσα,</l>
<l>τίφθ᾽ οὕτω πατρὸς νοσφίζεαι, οὐδὲ παρ᾽ αὐτὸν</l>
<l>ἑζομένη μύθοισιν ἀνείρεαι οὐδὲ μεταλλᾷς;</l>
<l n="100">οὐ μέν κ᾽ ἄλλη γ᾽ ὧδε γυνὴ τετληότι θυμῷ</l>
<l>ἀνδρὸς ἀφεσταίη, ὅς οἱ κακὰ πολλὰ μογήσας</l>
<l>ἔλθοι ἐεικοστῷ ἔτεϊ ἐς πατρίδα γαῖαν:</l>
<l>σοὶ δ᾽ αἰεὶ κραδίη στερεωτέρη ἐστὶ λίθοιο.</l></q>
<l><milestone unit="para" ed="P" />τὸν δ᾽ αὖτε προσέειπε περίφρων Πηνελόπεια:</l>
<q direct="unspecified"><l n="105">τέκνον ἐμόν,  θυμός μοι ἐνὶ στήθεσσι τέθηπεν,</l>
<l>οὐδέ τι προσφάσθαι δύναμαι ἔπος οὐδ᾽ ἐρέεσθαι</l>
<l>οὐδ᾽ εἰς ὦπα ἰδέσθαι ἐναντίον. εἰ δ᾽ ἐτεὸν δὴ</l>
<l>ἔστ᾽ Ὀδυσεὺς καὶ οἶκον ἱκάνεται, ἦ μάλα νῶϊ</l>
<l>γνωσόμεθ᾽ ἀλλήλων καὶ λώϊον: ἔστι γὰρ ἡμῖν</l>
<l n="110">σήμαθ᾽,  ἃ δὴ καὶ νῶϊ κεκρυμμένα ἴδμεν ἀπ᾽ ἄλλων.</l></q>
<l><milestone unit="para" ed="P" />ὣς φάτο, μείδησεν δὲ πολύτλας δῖος Ὀδυσσεύς,</l>
<l>αἶψα δὲ Τηλέμαχον ἔπεα πτερόεντα προσηύδα:</l>
<q direct="unspecified"><l><milestone unit="para" ed="P" />Τηλέμαχ᾽, ἦ τοι μητέρ᾽ ἐνὶ μεγάροισιν ἔασον</l>
<l>πειράζειν ἐμέθεν: τάχα δὲ φράσεται καὶ ἄρειον.</l>
<l n="115">νῦν δ᾽ ὅττι ῥυπόω,  κακὰ δὲ χροῒ εἵματα εἷμαι,</l>
<l>τοὔνεκ᾽ ἀτιμάζει με καὶ οὔ πω φησὶ τὸν εἶναι.</l>
<l>ἡμεῖς δὲ φραζώμεθ᾽ ὅπως ὄχ᾽ ἄριστα γένηται.</l>
<l>καὶ γάρ τίς θ᾽ ἕνα φῶτα κατακτείνας ἐνὶ δήμῳ,</l>
<l>ᾧ μὴ πολλοὶ ἔωσιν ἀοσσητῆρες ὀπίσσω,</l>
<l n="120">φεύγει πηούς τε προλιπὼν καὶ πατρίδα γαῖαν:</l>
<l>ἡμεῖς δ᾽ ἕρμα πόληος ἀπέκταμεν, οἳ μέγ᾽ ἄριστοι</l>
<l>κούρων εἰν Ἰθάκῃ: τὰ δέ σε φράζεσθαι ἄνωγα.</l></q>
<l><milestone unit="para" ed="P" />τὸν δ᾽ αὖ Τηλέμαχος πεπνυμένος ἀντίον ηὔδα:</l>
<q direct="unspecified"><l>αὐτὸς ταῦτά γε λεῦσσε, πάτερ φίλε: σὴν γὰρ ἀρίστην</l>
<l n="125">μῆτιν ἐπ᾽ ἀνθρώπους φάσ᾽ ἔμμεναι,  οὐδέ κέ τίς τοι</l>
<l>ἄλλος ἀνὴρ ἐρίσειε καταθνητῶν ἀνθρώπων.</l>
<l>ἡμεῖς δ᾽ ἐμμεμαῶτες ἅμ᾽ ἑψόμεθ᾽, οὐδέ τί φημι</l>
<l>ἀλκῆς δευήσεσθαι, ὅση δύναμίς γε πάρεστιν.</l></q>
<milestone n="129" unit="card" ed="p" />
<l><milestone unit="para" ed="P" />τὸν δ᾽ ἀπαμειβόμενος προσέφη πολύμητις Ὀδυσσεύς</l>
<q direct="unspecified"><l n="130">τοιγὰρ ἐγὼν ἐρέω ὥς μοι δοκεῖ εἶναι ἄριστα.</l>
<l>πρῶτα μὲν ἂρ λούσασθε καὶ ἀμφιέσασθε χιτῶνας,</l>
<l>δμῳὰς δ᾽ ἐν μεγάροισιν ἀνώγετε εἵμαθ᾽ ἑλέσθαι:</l>
<l>αὐτὰρ θεῖος ἀοιδὸς ἔχων φόρμιγγα λίγειαν</l>
<l>ἡμῖν ἡγείσθω φιλοπαίγμονος ὀρχηθμοῖο,</l>
<l n="135">ὥς κέν τις φαίη γάμον ἔμμεναι ἐκτὸς ἀκούων,</l>
<l>ἢ ἀν᾽ ὁδὸν στείχων, ἢ οἳ περιναιετάουσι:</l>
<l>μὴ πρόσθε κλέος εὐρὺ φόνου κατὰ ἄστυ γένηται</l>
<l>ἀνδρῶν μνηστήρων, πρίν γ᾽ ἡμέας ἐλθέμεν ἔξω</l>
<l>ἀγρὸν ἐς ἡμέτερον πολυδένδρεον: ἔνθα δ᾽ ἔπειτα</l>
<l n="140">φρασσόμεθ᾽ ὅττι κε κέρδος Ὀλύμπιος ἐγγυαλίξῃ.</l></q>
<l><milestone unit="para" ed="P" />ὣς ἔφαθ᾽, οἱ δ᾽ ἄρα τοῦ μάλα μὲν κλύον ἠδ᾽ ἐπίθοντο</l>
<l>πρῶτα μὲν οὖν λούσαντο καὶ ἀμφιέσαντο χιτῶνας,</l>
<l>ὅπλισθεν δὲ γυναῖκες: ὁ δ᾽ εἵλετο θεῖος ἀοιδὸς</l>
<l>φόρμιγγα γλαφυρήν, ἐν δέ σφισιν ἵμερον ὦρσε</l>
<l n="145">μολπῆς τε γλυκερῆς καὶ ἀμύμονος ὀρχηθμοῖο.</l>
<l>τοῖσιν δὲ μέγα δῶμα περιστεναχίζετο ποσσὶν</l>
<l>ἀνδρῶν παιζόντων καλλιζώνων τε γυναικῶν.</l>
<l>ὧδε δέ τις εἴπεσκε δόμων ἔκτοσθεν ἀκούων:</l>
<q direct="unspecified"><l><milestone unit="para" ed="P" />ἦ μάλα δή τις ἔγημε πολυμνήστην βασίλειαν:</l>
<l n="150">σχετλίη,  οὐδ᾽ ἔτλη πόσιος οὗ κουριδίοιο</l>
<l>εἴρυσθαι μέγα δῶμα διαμπερές, ἧος ἵκοιτο.</l></q>
<l><milestone unit="para" ed="P" />ὣς ἄρα τις εἴπεσκε, τὰ δ᾽ οὐκ ἴσαν ὡς ἐτέτυκτο.</l>
<l>αὐτὰρ Ὀδυσσῆα μεγαλήτορα ᾧ ἐνὶ οἴκῳ</l>
<l>Εὐρυνόμη ταμίη λοῦσεν καὶ χρῖσεν ἐλαίῳ,</l>
<l n="155">ἀμφὶ δέ μιν φᾶρος καλὸν βάλεν ἠδὲ χιτῶνα:</l>
<l>αὐτὰρ κὰκ κεφαλῆς κάλλος πολὺ χεῦεν Ἀθήνη</l>
<l>μείζονά τ᾽ εἰσιδέειν καὶ πάσσονα: κὰδ δὲ κάρητος</l>
<l>οὔλας ἧκε κόμας, ὑακινθίνῳ ἄνθει ὁμοίας.</l>
<l>ὡς δ᾽ ὅτε τις χρυσὸν περιχεύεται ἀργύρῳ ἀνὴρ</l>
<l n="160">ἴδρις,  ὃν Ἥφαιστος δέδαεν καὶ Παλλὰς Ἀθήνη</l>
<l>τέχνην παντοίην, χαρίεντα δὲ ἔργα τελείει:</l>
<l>ὣς μὲν τῷ περίχευε χάριν κεφαλῇ τε καὶ ὤμοις.</l>
<l>ἐκ δ᾽ ἀσαμίνθου βῆ δέμας ἀθανάτοισιν ὁμοῖος:</l>
<l>ἂψ δ᾽ αὖτις κατ᾽ ἄρ᾽ ἕζετ᾽ ἐπὶ θρόνου ἔνθεν ἀνέστη,</l>
<l n="165">ἀντίον ἧς ἀλόχου,  καί μιν πρὸς μῦθον ἔειπε:</l>
<q direct="unspecified"><l><milestone unit="para" ed="P" />δαιμονίη, περί σοί γε γυναικῶν θηλυτεράων</l>
<l>κῆρ ἀτέραμνον ἔθηκαν Ὀλύμπια δώματ᾽ ἔχοντες:</l>
<l>οὐ μέν κ᾽ ἄλλη γ᾽ ὧδε γυνὴ τετληότι θυμῷ</l>
<l>ἀνδρὸς ἀφεσταίη, ὅς οἱ κακὰ πολλὰ μογήσας</l>
<l n="170">ἔλθοι ἐεικοστῷ ἔτεϊ ἐς πατρίδα γαῖαν.</l>
<l>ἀλλ᾽ ἄγε μοι, μαῖα, στόρεσον λέχος, ὄφρα καὶ αὐτὸς</l>
<l>λέξομαι: ἦ γὰρ τῇ γε σιδήρεον ἐν φρεσὶ ἦτορ.</l></q>
<l><milestone unit="para" ed="P" />τὸν δ᾽ αὖτε προσέειπε περίφρων Πηνελόπεια:</l>
<q direct="unspecified"><l>δαιμόνι᾽, οὔτ᾽ ἄρ τι μεγαλίζομαι οὔτ᾽ ἀθερίζω</l>
<l n="175">οὔτε λίην ἄγαμαι,  μάλα δ᾽ εὖ οἶδ᾽ οἷος ἔησθα</l>
<l>ἐξ Ἰθάκης ἐπὶ νηὸς ἰὼν δολιχηρέτμοιο.</l>
<l>ἀλλ᾽ ἄγε οἱ στόρεσον πυκινὸν λέχος, Εὐρύκλεια,</l>
<l>ἐκτὸς ἐϋσταθέος θαλάμου, τόν ῥ᾽ αὐτὸς ἐποίει:</l>
<l>ἔνθα οἱ ἐκθεῖσαι πυκινὸν λέχος ἐμβάλετ᾽ εὐνήν,</l>
<l n="180">κώεα καὶ χλαίνας καὶ ῥήγεα σιγαλόεντα.</l></q>
<milestone n="181" unit="card" ed="p" />
<l><milestone unit="para" ed="P" />ὣς ἄρ᾽ ἔφη πόσιος πειρωμένη: αὐτὰρ Ὀδυσσεὺς</l>
<l>ὀχθήσας ἄλοχον προσεφώνεε κεδνὰ ἰδυῖαν:</l>
<q direct="unspecified"><l><milestone unit="para" ed="P" />ὦ γύναι, ἦ μάλα τοῦτο ἔπος θυμαλγὲς ἔειπες:</l>
<l>τίς δέ μοι ἄλλοσε θῆκε λέχος; χαλεπὸν δέ κεν εἴη</l>
<l n="185">καὶ μάλ᾽ ἐπισταμένῳ,  ὅτε μὴ θεὸς αὐτὸς ἐπελθὼν</l>
<l>ῥηϊδίως ἐθέλων θείη ἄλλῃ ἐνὶ χώρῃ.</l>
<l>ἀνδρῶν δ᾽ οὔ κέν τις ζωὸς βροτός, οὐδὲ μάλ᾽ ἡβῶν,</l>
<l>ῥεῖα μετοχλίσσειεν, ἐπεὶ μέγα σῆμα τέτυκται</l>
<l>ἐν λέχει ἀσκητῷ: τὸ δ᾽ ἐγὼ κάμον οὐδέ τις ἄλλος.</l>
<l n="190">θάμνος ἔφυ τανύφυλλος ἐλαίης ἕρκεος ἐντός,</l>
<l>ἀκμηνὸς θαλέθων: πάχετος δ᾽ ἦν ἠΰτε κίων.</l>
<l>τῷ δ᾽ ἐγὼ ἀμφιβαλὼν θάλαμον δέμον, ὄφρ᾽ ἐτέλεσσα,</l>
<l>πυκνῇσιν λιθάδεσσι, καὶ εὖ καθύπερθεν ἔρεψα,</l>
<l>κολλητὰς δ᾽ ἐπέθηκα θύρας, πυκινῶς ἀραρυίας.</l>
<l n="195">καὶ τότ᾽ ἔπειτ᾽ ἀπέκοψα κόμην τανυφύλλου ἐλαίης,</l>
<l>κορμὸν δ᾽ ἐκ ῥίζης προταμὼν ἀμφέξεσα χαλκῷ</l>
<l>εὖ καὶ ἐπισταμένως, καὶ ἐπὶ στάθμην ἴθυνα,</l>
<l>ἑρμῖν᾽ ἀσκήσας, τέτρηνα δὲ πάντα τερέτρῳ.</l>
<l>ἐκ δὲ τοῦ ἀρχόμενος λέχος ἔξεον, ὄφρ᾽ ἐτέλεσσα,</l>
<l n="200">δαιδάλλων χρυσῷ τε καὶ ἀργύρῳ ἠδ᾽ ἐλέφαντι:</l>
<l>ἐκ δ᾽ ἐτάνυσσα ἱμάντα βοὸς φοίνικι φαεινόν.</l>
<l>οὕτω τοι τόδε σῆμα πιφαύσκομαι: οὐδέ τι οἶδα,</l>
<l>ἤ μοι ἔτ᾽ ἔμπεδόν ἐστι, γύναι, λέχος, ἦέ τις ἤδη</l>
<l>ἀνδρῶν ἄλλοσε θῆκε,  ταμὼν ὕπο πυθμέν᾽ ἐλαίης.</l></q>
<l n="205"><milestone unit="para" ed="P" />ὣς φάτο, τῆς δ᾽ αὐτοῦ λύτο γούνατα καὶ φίλον ἦτορ,</l>
<l>σήματ᾽ ἀναγνούσῃ τά οἱ ἔμπεδα πέφραδ᾽ Ὀδυσσεύς:</l>
<l>δακρύσασα δ᾽ ἔπειτ᾽ ἰθὺς δράμεν, ἀμφὶ δὲ χεῖρας</l>
<l>δειρῇ βάλλ᾽ Ὀδυσῆϊ, κάρη δ᾽ ἔκυσ᾽ ἠδὲ προσηύδα:</l>
<q direct="unspecified"><l><milestone unit="para" ed="P" />μή μοι, Ὀδυσσεῦ, σκύζευ, ἐπεὶ τά περ ἄλλα μάλιστα</l>
<l n="210">ἀνθρώπων πέπνυσο: θεοὶ δ᾽ ὤπαζον ὀϊζύν,</l>
<l>οἳ νῶϊν ἀγάσαντο παρ᾽ ἀλλήλοισι μένοντε</l>
<l>ἥβης ταρπῆναι καὶ γήραος οὐδὸν ἱκέσθαι.</l>
<l>αὐτὰρ μὴ νῦν μοι τόδε χώεο μηδὲ νεμέσσα,</l>
<l>οὕνεκά σ᾽ οὐ τὸ πρῶτον, ἐπεὶ ἴδον, ὧδ᾽ ἀγάπησα.</l>
<l n="215">αἰεὶ γάρ μοι θυμὸς ἐνὶ στήθεσσι φίλοισιν</l>
<l>ἐρρίγει μή τίς με βροτῶν ἀπάφοιτο ἔπεσσιν</l>
<l>ἐλθών: πολλοὶ γὰρ κακὰ κέρδεα βουλεύουσιν.</l>
<l>οὐδέ κεν Ἀργείη Ἑλένη, Διὸς ἐκγεγαυῖα,</l>
<l>ἀνδρὶ παρ᾽ ἀλλοδαπῷ ἐμίγη φιλότητι καὶ εὐνῇ,</l>
<l n="220">εἰ ᾔδη ὅ μιν αὖτις ἀρήϊοι υἷες Ἀχαιῶν</l>
<l>ἀξέμεναι οἶκόνδε φίλην ἐς πατρίδ᾽ ἔμελλον.</l>
<l>τὴν δ᾽ ἦ τοι ῥέξαι θεὸς ὤρορεν ἔργον ἀεικές:</l>
<l>τὴν δ᾽ ἄτην οὐ πρόσθεν ἑῷ ἐγκάτθετο θυμῷ</l>
<l>λυγρήν, ἐξ ἧς πρῶτα καὶ ἡμέας ἵκετο πένθος.</l>
<l n="225">νῦν δ᾽,  ἐπεὶ ἤδη σήματ᾽ ἀριφραδέα κατέλεξας</l>
<l>εὐνῆς ἡμετέρης, ἣν οὐ βροτὸς ἄλλος ὀπώπει,</l>
<l>ἀλλ᾽ οἶοι σύ τ᾽ ἐγώ τε καὶ ἀμφίπολος μία μούνη,</l>
<l>Ἀκτορίς, ἥν μοι δῶκε πατὴρ ἔτι δεῦρο κιούσῃ,</l>
<l>ἣ νῶϊν εἴρυτο θύρας πυκινοῦ θαλάμοιο,</l>
<l n="230">πείθεις δή μευ θυμόν,  ἀπηνέα περ μάλ᾽ ἐόντα.</l></q>
<milestone n="231" unit="card" ed="p" />
<l><milestone unit="para" ed="P" />ὣς φάτο, τῷ δ᾽ ἔτι μᾶλλον ὑφ᾽ ἵμερον ὦρσε γόοιο:</l>
<l>κλαῖε δ᾽ ἔχων ἄλοχον θυμαρέα, κεδνὰ ἰδυῖαν.</l>
<l>ὡς δ᾽ ὅτ᾽ ἂν ἀσπάσιος γῆ νηχομένοισι φανήῃ,</l>
<l>ὧν τε Ποσειδάων εὐεργέα νῆ᾽ ἐνὶ πόντῳ</l>
<l n="235">ῥαίσῃ,  ἐπειγομένην ἀνέμῳ καὶ κύματι πηγῷ:</l>
<l>παῦροι δ᾽ ἐξέφυγον πολιῆς ἁλὸς ἤπειρόνδε</l>
<l>νηχόμενοι, πολλὴ δὲ περὶ χροῒ τέτροφεν ἅλμη,</l>
<l>ἀσπάσιοι δ᾽ ἐπέβαν γαίης, κακότητα φυγόντες:</l>
<l>ὣς ἄρα τῇ ἀσπαστὸς ἔην πόσις εἰσοροώσῃ,</l>
<l n="240">δειρῆς δ᾽ οὔ πω πάμπαν ἀφίετο πήχεε λευκώ.</l>
<l>καί νύ κ᾽ ὀδυρομένοισι φάνη ῥοδοδάκτυλος Ἠώς,</l>
<l>εἰ μὴ ἄρ᾽ ἄλλ᾽ ἐνόησε θεὰ γλαυκῶπις Ἀθήνη.</l>
<l>νύκτα μὲν ἐν περάτῃ δολιχὴν σχέθεν, Ἠῶ δ᾽ αὖτε</l>
<l>ῥύσατ᾽ ἐπ᾽ Ὠκεανῷ χρυσόθρονον, οὐδ᾽ ἔα ἵππους</l>
<l n="245">ζεύγνυσθ᾽ ὠκύποδας,  φάος ἀνθρώποισι φέροντας,</l>
<l>Λάμπον καὶ Φαέθονθ᾽, οἵ τ᾽ Ἠῶ πῶλοι ἄγουσι.</l>
<l><milestone unit="para" ed="P" />καὶ τότ᾽ ἄρ᾽ ἣν ἄλοχον προσέφη πολύμητις Ὀδυσσεύς</l>
<q direct="unspecified"><l>ὦ γύναι, οὐ γάρ πω πάντων ἐπὶ πείρατ᾽ ἀέθλων</l>
<l>ἤλθομεν, ἀλλ᾽ ἔτ᾽ ὄπισθεν ἀμέτρητος πόνος ἔσται,</l>
<l n="250">πολλὸς καὶ χαλεπός,  τὸν ἐμὲ χρὴ πάντα τελέσσαι.</l>
<l>ὣς γάρ μοι ψυχὴ μαντεύσατο Τειρεσίαο</l>
<l>ἤματι τῷ ὅτε δὴ κατέβην δόμον Ἄϊδος εἴσω,</l>
<l>νόστον ἑταίροισιν διζήμενος ἠδ᾽ ἐμοὶ αὐτῷ.</l>
<l>ἀλλ᾽ ἔρχευ, λέκτρονδ᾽ ἴομεν, γύναι, ὄφρα καὶ ἤδη</l>
<l n="255">ὕπνῳ ὕπο γλυκερῷ ταρπώμεθα κοιμηθέντε.</l></q>
<l><milestone unit="para" ed="P" />τὸν δ᾽ αὖτε προσέειπε περίφρων Πηνελόπεια:</l>
<q direct="unspecified"><l>εὐνὴ μὲν δή σοί γε τότ᾽ ἔσσεται ὁππότε θυμῷ</l>
<l>σῷ ἐθέλῃς, ἐπεὶ ἄρ σε θεοὶ ποίησαν ἱκέσθαι</l>
<l>οἶκον ἐϋκτίμενον καὶ σὴν ἐς πατρίδα γαῖαν:</l>
<l n="260">ἀλλ᾽ ἐπεὶ ἐφράσθης καί τοι θεὸς ἔμβαλε θυμῷ,</l>
<l>εἴπ᾽ ἄγε μοι τὸν ἄεθλον, ἐπεὶ καὶ ὄπισθεν, ὀΐω,</l>
<l>πεύσομαι, αὐτίκα δ᾽ ἐστὶ δαήμεναι οὔ τι χέρειον.</l></q>
<milestone n="263" unit="card" ed="p" />
<l><milestone unit="para" ed="P" />τὴν δ᾽ ἀπαμειβόμενος προσέφη πολύμητις Ὀδυσσεύς:</l>
<q direct="unspecified"><l>δαιμονίη, τί τ᾽ ἄρ᾽ αὖ με μάλ᾽ ὀτρύνουσα κελεύεις</l>
<l n="265">εἰπέμεν;  αὐτὰρ ἐγὼ μυθήσομαι οὐδ᾽ ἐπικεύσω.</l>
<l>οὐ μέν τοι θυμὸς κεχαρήσεται: οὐδὲ γὰρ αὐτὸς</l>
<l>χαίρω, ἐπεὶ μάλα πολλὰ βροτῶν ἐπὶ ἄστε᾽ ἄνωγεν</l>
<l>ἐλθεῖν, ἐν χείρεσσιν ἔχοντ᾽ εὐῆρες ἐρετμόν,</l>
<l>εἰς ὅ κε τοὺς ἀφίκωμαι οἳ οὐκ ἴσασι θάλασσαν</l>
<l n="270">ἀνέρες,  οὐδέ θ᾽ ἅλεσσι μεμιγμένον εἶδαρ ἔδουσιν:</l>
<l>οὐδ᾽ ἄρα τοί γ᾽ ἴσασι νέας φοινικοπαρῄους,</l>
<l>οὐδ᾽ εὐήρε᾽ ἐρετμά, τά τε πτερὰ νηυσὶ πέλονται.</l>
<l>σῆμα δέ μοι τόδ᾽ ἔειπεν ἀριφραδές, οὐδέ σε κεύσω:</l>
<l>ὁππότε κεν δή μοι ξυμβλήμενος ἄλλος ὁδίτης</l>
<l n="275">φήῃ ἀθηρηλοιγὸν ἔχειν ἀνὰ φαιδίμῳ ὤμῳ,</l>
<l>καὶ τότε μ᾽ ἐν γαίῃ πήξαντ᾽ ἐκέλευεν ἐρετμόν,</l>
<l>ἔρξανθ᾽ ἱερὰ καλὰ Ποσειδάωνι ἄνακτι,</l>
<l>ἀρνειὸν ταῦρόν τε συῶν τ᾽ ἐπιβήτορα κάπρον,</l>
<l>οἴκαδ᾽ ἀποστείχειν, ἔρδειν θ᾽ ἱερὰς ἑκατόμβας</l>
<l n="280">ἀθανάτοισι θεοῖσι,  τοὶ οὐρανὸν εὐρὺν ἔχουσι,</l>
<l>πᾶσι μάλ᾽ ἑξείης: θάνατος δέ μοι ἐξ ἁλὸς αὐτῷ</l>
<l>ἀβληχρὸς μάλα τοῖος ἐλεύσεται, ὅς κέ με πέφνῃ</l>
<l>γήρας ὕπο λιπαρῷ ἀρημένον: ἀμφὶ δὲ λαοὶ</l>
<l>ὄλβιοι ἔσσονται: τὰ δέ μοι φάτο πάντα τελεῖσθαι.</l></q>
<l n="285">τὸν δ᾽ αὖτε προσέειπε περίφρων Πηνελόπεια:</l>
<q direct="unspecified"><l>εἰ μὲν δὴ γῆράς γε θεοὶ τελέουσιν ἄρειον,</l>
<l>ἐλπωρή τοι ἔπειτα κακῶν ὑπάλυξιν ἔσεσθαι.</l></q>
<l><milestone unit="para" ed="P" />ὣς οἱ μὲν τοιαῦτα πρὸς ἀλλήλους ἀγόρευον:</l>
<l>τόφρα δ᾽ ἄρ᾽ Εὐρυνόμη τε ἰδὲ τροφὸς ἔντυον εὐνὴν</l>
<l n="290">ἐσθῆτος μαλακῆς,  δαΐδων ὕπο λαμπομενάων.</l>
<l>αὐτὰρ ἐπεὶ στόρεσαν πυκινὸν λέχος ἐγκονέουσαι,</l>
<l>γρηῢς μὲν κείουσα πάλιν οἶκόνδε βεβήκει,</l>
<l>τοῖσιν δ᾽ Εὐρυνόμη θαλαμηπόλος ἡγεμόνευεν</l>
<l>ἐρχομένοισι λέχοσδε, δάος μετὰ χερσὶν ἔχουσα:</l>
<l n="295">ἐς θάλαμον δ᾽ ἀγαγοῦσα πάλιν κίεν.  οἱ μὲν ἔπειτα</l>
<l>ἀσπάσιοι λέκτροιο παλαιοῦ θεσμὸν ἵκοντο:</l>
<l>αὐτὰρ Τηλέμαχος καὶ βουκόλος ἠδὲ συβώτης</l>
<l>παῦσαν ἄρ᾽ ὀρχηθμοῖο πόδας, παῦσαν δὲ γυναῖκας,</l>
<l>αὐτοὶ δ᾽ εὐνάζοντο κατὰ μέγαρα σκιόεντα.</l>
<l n="300"><milestone unit="para" ed="P" />τὼ δ᾽ ἐπεὶ οὖν φιλότητος ἐταρπήτην ἐρατεινῆς,</l>
<l>τερπέσθην μύθοισι, πρὸς ἀλλήλους ἐνέποντε,</l>
<l>ἡ μὲν ὅσ᾽ ἐν μεγάροισιν ἀνέσχετο δῖα γυναικῶν,</l>
<l>ἀνδρῶν μνηστήρων ἐσορῶσ᾽ ἀΐδηλον ὅμιλον,</l>
<l>οἳ ἕθεν εἵνεκα πολλά, βόας καὶ ἴφια μῆλα,</l>
<l n="305">ἔσφαζον,  πολλὸς δὲ πίθων ἠφύσσετο οἶνος:</l>
<l>αὐτὰρ ὁ διογενὴς Ὀδυσεὺς ὅσα κήδε᾽ ἔθηκεν</l>
<l>ἀνθρώποις ὅσα τ᾽ αὐτὸς ὀϊζύσας ἐμόγησε,</l>
<l>πάντ᾽ ἔλεγ᾽: ἡ δ᾽ ἄρ᾽ ἐτέρπετ᾽ ἀκούουσ᾽, οὐδέ οἱ ὕπνος</l>
<l>πῖπτεν ἐπὶ βλεφάροισι πάρος καταλέξαι ἅπαντα.</l>
<milestone n="310" unit="card" ed="p" />
<l n="310"><milestone unit="para" ed="P" />ἤρξατο δ᾽ ὡς πρῶτον Κίκονας δάμασ᾽, αὐτὰρ ἔπειτα</l>
<l>ἦλθ᾽ ἐς Λωτοφάγων ἀνδρῶν πίειραν ἄρουραν:</l>
<l>ἠδ᾽ ὅσα Κύκλωψ ἔρξε, καὶ ὡς ἀπετίσατο ποινὴν</l>
<l>ἰφθίμων ἑτάρων, οὓς ἤσθιεν οὐδ᾽ ἐλέαιρεν:</l>
<l>ἠδ᾽ ὡς Αἴολον ἵκεθ᾽, ὅ μιν πρόφρων ὑπέδεκτο</l>
<l n="315">καὶ πέμπ᾽,  οὐδέ πω αἶσα φίλην ἐς πατρίδ᾽ ἱκέσθαι</l>
<l>ἤην, ἀλλά μιν αὖτις ἀναρπάξασα θύελλα</l>
<l>πόντον ἐπ᾽ ἰχθυόεντα φέρεν βαρέα στενάχοντα:</l>
<l>ἠδ᾽ ὡς Τηλέπυλον Λαιστρυγονίην ἀφίκανεν,</l>
<l>οἳ νῆάς τ᾽ ὄλεσαν καὶ ἐϋκνήμιδας ἑταίρους</l>
<l n="320">πάντας: Ὀδυσσεὺς δ᾽ οἶος ὑπέκφυγε νηῒ μελαίνῃ:</l>
<l>καὶ Κίρκης κατέλεξε δόλον πολυμηχανίην τε,</l>
<l>ἠδ᾽ ὡς εἰς Ἀΐδεω δόμον ἤλυθεν εὐρώεντα,</l>
<l>ψυχῇ χρησόμενος Θηβαίου Τειρεσίαο,</l>
<l>νηῒ πολυκλήϊδι, καὶ εἴσιδε πάντας ἑταίρους</l>
<l n="325">μητέρα θ᾽,  ἥ μιν ἔτικτε καὶ ἔτρεφε τυτθὸν ἐόντα:</l>
<l>ἠδ᾽ ὡς Σειρήνων ἁδινάων φθόγγον ἄκουσεν,</l>
<l>ὥς θ᾽ ἵκετο Πλαγκτὰς πέτρας δεινήν τε Χάρυβδιν</l>
<l>Σκύλλην θ᾽, ἣν οὔ πώ ποτ᾽ ἀκήριοι ἄνδρες ἄλυξαν:</l>
<l>ἠδ᾽ ὡς Ἠελίοιο βόας κατέπεφνον ἑταῖροι:</l>
<l n="330">ἠδ᾽ ὡς νῆα θοὴν ἔβαλε ψολόεντι κεραυνῷ</l>
<l>Ζεὺς ὑψιβρεμέτης, ἀπὸ δ᾽ ἔφθιθεν ἐσθλοὶ ἑταῖροι</l>
<l>πάντες ὁμῶς, αὐτὸς δὲ κακὰς ὑπὸ κῆρας ἄλυξεν:</l>
<l>ὥς θ᾽ ἵκετ᾽ Ὠγυγίην νῆσον νύμφην τε Καλυψώ,</l>
<l>ἣ δή μιν κατέρυκε, λιλαιομένη πόσιν εἶναι,</l>
<l n="335">ἐν σπέσσι γλαφυροῖσι,  καὶ ἔτρεφεν ἠδὲ ἔφασκε</l>
<l>θήσειν ἀθάνατον καὶ ἀγήραον ἤματα πάντα:</l>
<l>ἀλλὰ τοῦ οὔ ποτε θυμὸν ἐνὶ στήθεσσιν ἔπειθεν:</l>
<l>ἠδ᾽ ὡς ἐς Φαίηκας ἀφίκετο πολλὰ μογήσας,</l>
<l>οἳ δή μιν περὶ κῆρι θεὸν ὣς τιμήσαντο</l>
<l n="340">καὶ πέμψαν σὺν νηῒ φίλην ἐς πατρίδα γαῖαν,</l>
<l>χαλκόν τε χρυσόν τε ἅλις ἐσθῆτά τε δόντες.</l>
<l>τοῦτ᾽ ἄρα δεύτατον εἶπεν ἔπος, ὅτε οἱ γλυκὺς ὕπνος</l>
<l>λυσιμελὴς ἐπόρουσε, λύων μελεδήματα θυμοῦ.</l>
<milestone n="344" unit="card" ed="p" />
<l><milestone unit="para" ed="P" />ἡ δ᾽ αὖτ᾽ ἄλλ᾽ ἐνόησε θεὰ γλαυκῶπις Ἀθήνη:</l>
<l n="345">ὁππότε δή ῥ᾽ Ὀδυσῆα ἐέλπετο ὃν κατὰ θυμὸν</l>
<l>εὐνῆς ἧς ἀλόχου ταρπήμεναι ἠδὲ καὶ ὕπνου,</l>
<l>αὐτίκ᾽ ἀπ᾽ Ὠκεανοῦ χρυσόθρονον ἠριγένειαν</l>
<l>ὦρσεν, ἵν᾽ ἀνθρώποισι φόως φέροι: ὦρτο δ᾽ Ὀδυσσεὺς</l>
<l>εὐνῆς ἐκ μαλακῆς, ἀλόχῳ δ᾽ ἐπὶ μῦθον ἔτελλεν:</l>
<q direct="unspecified"><l n="350"><milestone unit="para" ed="P" />ὦ γύναι,  ἤδη μὲν πολέων κεκορήμεθ᾽ ἀέθλων</l>
<l>ἀμφοτέρω, σὺ μὲν ἐνθάδ᾽ ἐμὸν πολυκηδέα νόστον</l>
<l>κλαίουσ᾽. αὐτὰρ ἐμὲ Ζεὺς ἄλγεσι καὶ θεοὶ ἄλλοι</l>
<l>ἱέμενον πεδάασκον ἐμῆς ἀπὸ πατρίδος αἴης:</l>
<l>νῦν δ᾽ ἐπεὶ ἀμφοτέρω πολυήρατον ἱκόμεθ᾽ εὐνήν,</l>
<l n="355">κτήματα μὲν τά μοι ἔστι,  κομιζέμεν ἐν μεγάροισι,</l>
<l>μῆλα δ᾽ ἅ μοι μνηστῆρες ὑπερφίαλοι κατέκειραν,</l>
<l>πολλὰ μὲν αὐτὸς ἐγὼ ληΐσσομαι, ἄλλα δ᾽ Ἀχαιοὶ</l>
<l>δώσουσ᾽, εἰς ὅ κε πάντας ἐνιπλήσωσιν ἐπαύλους.</l>
<l>ἀλλ᾽ ἦ τοι μὲν ἐγὼ πολυδένδρεον ἀγρὸν ἔπειμι,</l>
<l n="360">ὀψόμενος πατέρ᾽ ἐσθλόν,  ὅ μοι πυκινῶς ἀκάχηται:</l>
<l>σοὶ δέ, γύναι, τάδ᾽ ἐπιτέλλω, πινυτῇ περ ἐούσῃ:</l>
<l>αὐτίκα γὰρ φάτις εἶσιν ἅμ᾽ ἠελίῳ ἀνιόντι</l>
<l>ἀνδρῶν μνηστήρων, οὓς ἔκτανον ἐν μεγάροισιν:</l>
<l>εἰς ὑπερῷ᾽ ἀναβᾶσα σὺν ἀμφιπόλοισι γυναιξὶν</l>
<l n="365">ἧσθαι,  μηδέ τινα προτιόσσεο μηδ᾽ ἐρέεινε.</l></q>
<l><milestone unit="para" ed="P" />ἦ ῥα καὶ ἀμφ᾽ ὤμοισιν ἐδύσετο τεύχεα καλά,</l>
<l>ὦρσε δὲ Τηλέμαχον καὶ βουκόλον ἠδὲ συβώτην,</l>
<l>πάντας δ᾽ ἔντε᾽ ἄνωγεν ἀρήϊα χερσὶν ἑλέσθαι.</l>
<l>οἱ δέ οἱ οὐκ ἀπίθησαν, ἐθωρήσσοντο δὲ χαλκῷ,</l>
<l n="370">ὤϊξαν δὲ θύρας,  ἐκ δ᾽ ἤϊον: ἦρχε δ᾽ Ὀδυσσεύς.</l>
<l>ἤδη μὲν φάος ἦεν ἐπὶ χθόνα, τοὺς δ᾽ ἄρ᾽ Ἀθήνη</l>
<l>νυκτὶ κατακρύψασα θοῶς ἐξῆγε πόληος.</l>
</div1></body></text></TEI.2>