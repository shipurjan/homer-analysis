<?xml version="1.0" encoding="utf-8"?>
<TEI.2><text><body><div1 n="2" type="Book" org="uniform" sample="complete">
<milestone n="1" unit="card" ed="p" />
<l>ἦμος δ᾽ ἠριγένεια φάνη ῥοδοδάκτυλος Ἠώς,</l>
<l>ὤρνυτ᾽ ἄρ᾽ ἐξ εὐνῆφιν Ὀδυσσῆος φίλος υἱὸς</l>
<l>εἵματα ἑσσάμενος, περὶ δὲ ξίφος ὀξὺ θέτ᾽ ὤμῳ,</l>
<l>ποσσὶ δ᾽ ὑπὸ λιπαροῖσιν ἐδήσατο καλὰ πέδιλα,</l>
<l n="5">βῆ δ᾽ ἴμεν ἐκ θαλάμοιο θεῷ ἐναλίγκιος ἄντην.</l>
<l>αἶψα δὲ κηρύκεσσι λιγυφθόγγοισι κέλευσε</l>
<l>κηρύσσειν ἀγορήνδε κάρη κομόωντας Ἀχαιούς.</l>
<l>οἱ μὲν ἐκήρυσσον, τοὶ δ᾽ ἠγείροντο μάλ᾽ ὦκα.</l>
<l>αὐτὰρ ἐπεί ῥ᾽ ἤγερθεν ὁμηγερέες τ᾽ ἐγένοντο,</l>
<l n="10">βῆ ῥ᾽ ἴμεν εἰς ἀγορήν,  παλάμῃ δ᾽ ἔχε χάλκεον ἔγχος,</l>
<l>οὐκ οἶος, ἅμα τῷ γε δύω κύνες ἀργοὶ ἕποντο.</l>
<l>θεσπεσίην δ᾽ ἄρα τῷ γε χάριν κατέχευεν Ἀθήνη.</l>
<l>τὸν δ᾽ ἄρα πάντες λαοὶ ἐπερχόμενον θηεῦντο:</l>
<l>ἕζετο δ᾽ ἐν πατρὸς θώκῳ, εἶξαν δὲ γέροντες.</l>
<l n="15">τοῖσι δ᾽ ἔπειθ᾽ ἥρως Αἰγύπτιος ἦρχ᾽ ἀγορεύειν,</l>
<l>ὃς δὴ γήραϊ κυφὸς ἔην καὶ μυρία ᾔδη.</l>
<l>καὶ γὰρ τοῦ φίλος υἱὸς ἅμ᾽ ἀντιθέῳ Ὀδυσῆι</l>
<l>Ἴλιον εἰς ἐύπωλον ἔβη κοίλῃς ἐνὶ νηυσίν,</l>
<l>Ἄντιφος αἰχμητής: τὸν δ᾽ ἄγριος ἔκτανε Κύκλωψ</l>
<l n="20">ἐν σπῆι γλαφυρῷ,  πύματον δ᾽ ὡπλίσσατο δόρπον.</l>
<l>τρεῖς δέ οἱ ἄλλοι ἔσαν, καὶ ὁ μὲν μνηστῆρσιν ὁμίλει,</l>
<l>Εὐρύνομος, δύο δ᾽ αἰὲν ἔχον πατρώια ἔργα.</l>
<l>ἀλλ᾽ οὐδ᾽ ὣς τοῦ λήθετ᾽ ὀδυρόμενος καὶ ἀχεύων.</l>
<l>τοῦ ὅ γε δάκρυ χέων ἀγορήσατο καὶ μετέειπε:</l>
<q direct="unspecified"><l n="25"><milestone unit="para" ed="P" />κέκλυτε δὴ νῦν μευ,  Ἰθακήσιοι, ὅττι κεν εἴπω:</l>
<l>οὔτε ποθ᾽ ἡμετέρη ἀγορὴ γένετ᾽ οὔτε θόωκος</l>
<l>ἐξ οὗ Ὀδυσσεὺς δῖος ἔβη κοίλῃς ἐνὶ νηυσί.</l>
<l>νῦν δὲ τίς ὧδ᾽ ἤγειρε; τίνα χρειὼ τόσον ἵκει</l>
<l>ἠὲ νέων ἀνδρῶν ἢ οἳ προγενέστεροί εἰσιν;</l>
<l n="30">ἠέ τιν᾽ ἀγγελίην στρατοῦ ἔκλυεν ἐρχομένοιο,</l>
<l>ἥν χ᾽ ἡμῖν σάφα εἴποι, ὅτε πρότερός γε πύθοιτο;</l>
<l>ἦέ τι δήμιον ἄλλο πιφαύσκεται ἠδ᾽ ἀγορεύει;</l>
<l>ἐσθλός μοι δοκεῖ εἶναι, ὀνήμενος. εἴθε οἱ αὐτῷ</l>
<l>Ζεὺς ἀγαθὸν τελέσειεν, ὅτι φρεσὶν ᾗσι μενοινᾷ.</l></q>
<l n="35"><milestone unit="para" ed="P" />ὣς φάτο,  χαῖρε δὲ φήμῃ Ὀδυσσῆος φίλος υἱός,</l>
<l>οὐδ᾽ ἄρ᾽ ἔτι δὴν ἧστο, μενοίνησεν δ᾽ ἀγορεύειν,</l>
<l>στῆ δὲ μέσῃ ἀγορῇ: σκῆπτρον δέ οἱ ἔμβαλε χειρὶ</l>
<l>κῆρυξ Πεισήνωρ πεπνυμένα μήδεα εἰδώς.</l>
<milestone n="39" unit="card" ed="p" />
<l>πρῶτον ἔπειτα γέροντα καθαπτόμενος προσέειπεν:</l>
<q direct="unspecified"><l n="40"><milestone unit="para" ed="P" />ὦ γέρον, οὐχ ἑκὰς οὗτος ἀνήρ, τάχα δ᾽ εἴσεαι αὐτός,</l>
<l>ὃς λαὸν ἤγειρα: μάλιστα δέ μ᾽ ἄλγος ἱκάνει.</l>
<l>οὔτε τιν᾽ ἀγγελίην στρατοῦ ἔκλυον ἐρχομένοιο,</l>
<l>ἥν χ᾽ ὑμῖν σάφα εἴπω, ὅτε πρότερός γε πυθοίμην,</l>
<l>οὔτε τι δήμιον ἄλλο πιφαύσκομαι οὐδ᾽ ἀγορεύω,</l>
<l n="45">ἀλλ᾽ ἐμὸν αὐτοῦ χρεῖος,  ὅ μοι κακὰ ἔμπεσεν οἴκῳ</l>
<l>δοιά: τὸ μὲν πατέρ᾽ ἐσθλὸν ἀπώλεσα, ὅς ποτ᾽ ἐν ὑμῖν</l>
<l>τοίσδεσσιν βασίλευε, πατὴρ δ᾽ ὣς ἤπιος ἦεν:</l>
<l>νῦν δ᾽ αὖ καὶ πολὺ μεῖζον, ὃ δὴ τάχα οἶκον ἅπαντα</l>
<l>πάγχυ διαρραίσει, βίοτον δ᾽ ἀπὸ πάμπαν ὀλέσσει.</l>
<l n="50">μητέρι μοι μνηστῆρες ἐπέχραον οὐκ ἐθελούσῃ,</l>
<l>τῶν ἀνδρῶν φίλοι υἷες, οἳ ἐνθάδε γ᾽ εἰσὶν ἄριστοι,</l>
<l>οἳ πατρὸς μὲν ἐς οἶκον ἀπερρίγασι νέεσθαι</l>
<l>Ἰκαρίου, ὥς κ᾽ αὐτὸς ἐεδνώσαιτο θύγατρα,</l>
<l>δοίη δ᾽ ᾧ κ᾽ ἐθέλοι καί οἱ κεχαρισμένος ἔλθοι:</l>
<l n="55">οἱ δ᾽ εἰς ἡμέτερον πωλεύμενοι ἤματα πάντα,</l>
<l>βοῦς ἱερεύοντες καὶ ὄις καὶ πίονας αἶγας</l>
<l>εἰλαπινάζουσιν πίνουσί τε αἴθοπα οἶνον</l>
<l>μαψιδίως: τὰ δὲ πολλὰ κατάνεται. οὐ γὰρ ἔπ᾽ ἀνήρ,</l>
<l>οἷος Ὀδυσσεὺς ἔσκεν, ἀρὴν ἀπὸ οἴκου ἀμῦναι.</l>
<l n="60">ἡμεῖς δ᾽ οὔ νύ τι τοῖοι ἀμυνέμεν: ἦ καὶ ἔπειτα</l>
<l>λευγαλέοι τ᾽ ἐσόμεσθα καὶ οὐ δεδαηκότες ἀλκήν.</l>
<l>ἦ τ᾽ ἂν ἀμυναίμην, εἴ μοι δύναμίς γε παρείη.</l>
<l>οὐ γὰρ ἔτ᾽ ἀνσχετὰ ἔργα τετεύχαται, οὐδ᾽ ἔτι καλῶς</l>
<l>οἶκος ἐμὸς διόλωλε. νεμεσσήθητε καὶ αὐτοί,</l>
<l n="65">ἄλλους τ᾽ αἰδέσθητε περικτίονας ἀνθρώπους,</l>
<l>οἳ περιναιετάουσι: θεῶν δ᾽ ὑποδείσατε μῆνιν,</l>
<l>μή τι μεταστρέψωσιν ἀγασσάμενοι κακὰ ἔργα.</l>
<l>λίσσομαι ἠμὲν Ζηνὸς Ὀλυμπίου ἠδὲ Θέμιστος,</l>
<l>ἥ τ᾽ ἀνδρῶν ἀγορὰς ἠμὲν λύει ἠδὲ καθίζει:</l>
<l n="70">σχέσθε,  φίλοι, καί μ᾽ οἶον ἐάσατε πένθεϊ λυγρῷ</l>
<l>τείρεσθ᾽, εἰ μή πού τι πατὴρ ἐμὸς ἐσθλὸς Ὀδυσσεὺς</l>
<l>δυσμενέων κάκ᾽ ἔρεξεν ἐυκνήμιδας Ἀχαιούς,</l>
<l>τῶν μ᾽ ἀποτινύμενοι κακὰ ῥέζετε δυσμενέοντες,</l>
<l>τούτους ὀτρύνοντες. ἐμοὶ δέ κε κέρδιον εἴη</l>
<l n="75">ὑμέας ἐσθέμεναι κειμήλιά τε πρόβασίν τε.</l>
<l>εἴ χ᾽ ὑμεῖς γε φάγοιτε, τάχ᾽ ἄν ποτε καὶ τίσις εἴη:</l>
<l>τόφρα γὰρ ἂν κατὰ ἄστυ ποτιπτυσσοίμεθα μύθῳ</l>
<l>χρήματ᾽ ἀπαιτίζοντες, ἕως κ᾽ ἀπὸ πάντα δοθείη:</l>
<l>νῦν δέ μοι ἀπρήκτους ὀδύνας ἐμβάλλετε θυμῷ.</l></q>
<l n="80"><milestone unit="para" ed="P" />ὣς φάτο χωόμενος,  ποτὶ δὲ σκῆπτρον βάλε γαίῃ</l>
<l>δάκρυ᾽ ἀναπρήσας: οἶκτος δ᾽ ἕλε λαὸν ἅπαντα.</l>
<l>ἔνθ᾽ ἄλλοι μὲν πάντες ἀκὴν ἔσαν, οὐδέ τις ἔτλη</l>
<l>Τηλέμαχον μύθοισιν ἀμείψασθαι χαλεποῖσιν:</l>
<milestone n="84" unit="card" ed="p" />
<l>Ἀντίνοος δέ μιν οἶος ἀμειβόμενος προσέειπε:</l>
<q direct="unspecified"><l n="85"><milestone unit="para" ed="P" />Τηλέμαχ᾽ ὑψαγόρη,  μένος ἄσχετε, ποῖον ἔειπες</l>
<l>ἡμέας αἰσχύνων: ἐθέλοις δέ κε μῶμον ἀνάψαι.</l>
<l>σοὶ δ᾽ οὔ τι μνηστῆρες Ἀχαιῶν αἴτιοί εἰσιν,</l>
<l>ἀλλὰ φίλη μήτηρ, ἥ τοι πέρι κέρδεα οἶδεν.</l>
<l>ἤδη γὰρ τρίτον ἐστὶν ἔτος, τάχα δ᾽ εἶσι τέταρτον,</l>
<l n="90">ἐξ οὗ ἀτέμβει θυμὸν ἐνὶ στήθεσσιν Ἀχαιῶν.</l>
<l>πάντας μέν ῥ᾽ ἔλπει καὶ ὑπίσχεται ἀνδρὶ ἑκάστῳ</l>
<l>ἀγγελίας προϊεῖσα, νόος δέ οἱ ἄλλα μενοινᾷ.</l>
<l>ἡ δὲ δόλον τόνδ᾽ ἄλλον ἐνὶ φρεσὶ μερμήριξε:</l>
<l>στησαμένη μέγαν ἱστὸν ἐνὶ μεγάροισιν ὕφαινε,</l>
<l n="95">λεπτὸν καὶ περίμετρον: ἄφαρ δ᾽ ἡμῖν μετέειπε:</l>
<q direct="unspecified"><l><milestone unit="para" ed="P" />κοῦροι ἐμοὶ μνηστῆρες, ἐπεὶ θάνε δῖος Ὀδυσσεύς,</l>
<l>μίμνετ᾽ ἐπειγόμενοι τὸν ἐμὸν γάμον, εἰς ὅ κε φᾶρος</l>
<l>ἐκτελέσω, μή μοι μεταμώνια νήματ᾽ ὄληται,</l>
<l>Λαέρτῃ ἥρωι ταφήιον, εἰς ὅτε κέν μιν</l>
<l n="100">μοῖρ᾽ ὀλοὴ καθέλῃσι τανηλεγέος θανάτοιο,</l>
<l>μή τίς μοι κατὰ δῆμον Ἀχαιϊάδων νεμεσήσῃ.</l>
<l>αἴ κεν ἄτερ σπείρου κεῖται πολλὰ κτεατίσσας.</l></q>
<l><milestone unit="para" ed="P" />ὣς ἔφαθ᾽, ἡμῖν δ᾽ αὖτ᾽ ἐπεπείθετο θυμὸς ἀγήνωρ.</l>
<l>ἔνθα καὶ ἠματίη μὲν ὑφαίνεσκεν μέγαν ἱστόν,</l>
<l n="105">νύκτας δ᾽ ἀλλύεσκεν,  ἐπεὶ δαΐδας παραθεῖτο.</l>
<l>ὣς τρίετες μὲν ἔληθε δόλῳ καὶ ἔπειθεν Ἀχαιούς:</l>
<l>ἀλλ᾽ ὅτε τέτρατον ἦλθεν ἔτος καὶ ἐπήλυθον ὧραι,</l>
<l>καὶ τότε δή τις ἔειπε γυναικῶν, ἣ σάφα ᾔδη,</l>
<l>καὶ τήν γ᾽ ἀλλύουσαν ἐφεύρομεν ἀγλαὸν ἱστόν.</l>
<l n="110">ὣς τὸ μὲν ἐξετέλεσσε καὶ οὐκ ἐθέλουσ᾽ ὑπ᾽ ἀνάγκης:</l>
<l>σοὶ δ᾽ ὧδε μνηστῆρες ὑποκρίνονται, ἵν᾽ εἰδῇς</l>
<l>αὐτὸς σῷ θυμῷ, εἰδῶσι δὲ πάντες Ἀχαιοί:</l>
<l>μητέρα σὴν ἀπόπεμψον, ἄνωχθι δέ μιν γαμέεσθαι</l>
<l>τῷ ὅτεῴ τε πατὴρ κέλεται καὶ ἁνδάνει αὐτῇ.</l>
<l n="115">εἰ δ᾽ ἔτ᾽ ἀνιήσει γε πολὺν χρόνον υἷας Ἀχαιῶν,</l>
<l>τὰ φρονέουσ᾽ ἀνὰ θυμόν, ὅ οἱ πέρι δῶκεν Ἀθήνη</l>
<l>ἔργα τ᾽ ἐπίστασθαι περικαλλέα καὶ φρένας ἐσθλὰς</l>
<l>κέρδεά θ᾽, οἷ᾽ οὔ πώ τιν᾽ ἀκούομεν οὐδὲ παλαιῶν,</l>
<l>τάων αἳ πάρος ἦσαν ἐυπλοκαμῖδες Ἀχαιαί,</l>
<l n="120">Τυρώ τ᾽ Ἀλκμήνη τε ἐυστέφανός τε Μυκήνη:</l>
<l>τάων οὔ τις ὁμοῖα νοήματα Πηνελοπείῃ</l>
<l>ᾔδη: ἀτὰρ μὲν τοῦτό γ᾽ ἐναίσιμον οὐκ ἐνόησε.</l>
<l>τόφρα γὰρ οὖν βίοτόν τε τεὸν καὶ κτήματ᾽ ἔδονται,</l>
<l>ὄφρα κε κείνη τοῦτον ἔχῃ νόον, ὅν τινά οἱ νῦν</l>
<l n="125">ἐν στήθεσσι τιθεῖσι θεοί.  μέγα μὲν κλέος αὐτῇ</l>
<l>ποιεῖτ᾽, αὐτὰρ σοί γε ποθὴν πολέος βιότοιο.</l>
<l>ἡμεῖς δ᾽ οὔτ᾽ ἐπὶ ἔργα πάρος γ᾽ ἴμεν οὔτε πῃ ἄλλῃ,</l>
<l>πρίν γ᾽ αὐτὴν γήμασθαι Ἀχαιῶν ᾧ κ᾽ ἐθέλῃσι.</l></q>
<milestone n="129" unit="card" ed="p" />
<l><milestone unit="para" ed="P" />τὸν δ᾽ αὖ Τηλέμαχος πεπνυμένος ἀντίον ηὔδα:</l>
<q direct="unspecified"><l n="130">Ἀντίνο᾽,  οὔ πως ἔστι δόμων ἀέκουσαν ἀπῶσαι</l>
<l>ἥ μ᾽ ἔτεχ᾽, ἥ μ᾽ ἔθρεψε: πατὴρ δ᾽ ἐμὸς ἄλλοθι γαίης,</l>
<l>ζώει ὅ γ᾽ ἦ τέθνηκε: κακὸν δέ με πόλλ᾽ ἀποτίνειν</l>
<l>Ἰκαρίῳ, αἴ κ᾽ αὐτὸς ἑκὼν ἀπὸ μητέρα πέμψω.</l>
<l>ἐκ γὰρ τοῦ πατρὸς κακὰ πείσομαι, ἄλλα δὲ δαίμων</l>
<l n="135">δώσει,  ἐπεὶ μήτηρ στυγερὰς ἀρήσετ᾽ ἐρινῦς</l>
<l>οἴκου ἀπερχομένη: νέμεσις δέ μοι ἐξ ἀνθρώπων</l>
<l>ἔσσεται: ὣς οὐ τοῦτον ἐγώ ποτε μῦθον ἐνίψω.</l>
<l>ὑμέτερος δ᾽ εἰ μὲν θυμὸς νεμεσίζεται αὐτῶν,</l>
<l>ἔξιτέ μοι μεγάρων, ἄλλας δ᾽ ἀλεγύνετε δαῖτας</l>
<l n="140">ὑμὰ κτήματ᾽ ἔδοντες ἀμειβόμενοι κατὰ οἴκους.</l>
<l>εἰ δ᾽ ὑμῖν δοκέει τόδε λωίτερον καὶ ἄμεινον</l>
<l>ἔμμεναι, ἀνδρὸς ἑνὸς βίοτον νήποινον ὀλέσθαι,</l>
<l>κείρετ᾽: ἐγὼ δὲ θεοὺς ἐπιβώσομαι αἰὲν ἐόντας,</l>
<l>αἴ κέ ποθι Ζεὺς δῷσι παλίντιτα ἔργα γενέσθαι.</l>
<l n="145">νήποινοί κεν ἔπειτα δόμων ἔντοσθεν ὄλοισθε.</l></q>
<l><milestone unit="para" ed="P" />ὣς φάτο Τηλέμαχος, τῷ δ᾽ αἰετὼ εὐρύοπα Ζεὺς</l>
<l>ὑψόθεν ἐκ κορυφῆς ὄρεος προέηκε πέτεσθαι.</l>
<l>τὼ δ᾽ ἕως μέν ῥ᾽ ἐπέτοντο μετὰ πνοιῇς ἀνέμοιο</l>
<l>πλησίω ἀλλήλοισι τιταινομένω πτερύγεσσιν:</l>
<l n="150">ἀλλ᾽ ὅτε δὴ μέσσην ἀγορὴν πολύφημον ἱκέσθην,</l>
<l>ἔνθ᾽ ἐπιδινηθέντε τιναξάσθην πτερὰ πυκνά,</l>
<l>ἐς δ᾽ ἰδέτην πάντων κεφαλάς, ὄσσοντο δ᾽ ὄλεθρον:</l>
<l>δρυψαμένω δ᾽ ὀνύχεσσι παρειὰς ἀμφί τε δειρὰς</l>
<l>δεξιὼ ἤιξαν διά τ᾽ οἰκία καὶ πόλιν αὐτῶν.</l>
<l n="155">θάμβησαν δ᾽ ὄρνιθας,  ἐπεὶ ἴδον ὀφθαλμοῖσιν:</l>
<l>ὥρμηναν δ᾽ ἀνὰ θυμὸν ἅ περ τελέεσθαι ἔμελλον.</l>
<l>τοῖσι δὲ καὶ μετέειπε γέρων ἥρως Ἁλιθέρσης</l>
<l>Μαστορίδης: ὁ γὰρ οἶος ὁμηλικίην ἐκέκαστο</l>
<l>ὄρνιθας γνῶναι καὶ ἐναίσιμα μυθήσασθαι:</l>
<l n="160">ὅ σφιν ἐὺ φρονέων ἀγορήσατο καὶ μετέειπε:</l>
<q direct="unspecified"><l><milestone unit="para" ed="P" />κέκλυτε δὴ νῦν μευ, Ἰθακήσιοι, ὅττι κεν εἴπω:</l>
<l>μνηστῆρσιν δὲ μάλιστα πιφαυσκόμενος τάδε εἴρω:</l>
<l>τοῖσιν γὰρ μέγα πῆμα κυλίνδεται: οὐ γὰρ Ὀδυσσεὺς</l>
<l>δὴν ἀπάνευθε φίλων ὧν ἔσσεται, ἀλλά που ἤδη</l>
<l n="165">ἐγγὺς ἐὼν τοῖσδεσσι φόνον καὶ κῆρα φυτεύει</l>
<l>πάντεσσιν: πολέσιν δὲ καὶ ἄλλοισιν κακὸν ἔσται,</l>
<l>οἳ νεμόμεσθ᾽ Ἰθάκην ἐυδείελον. ἀλλὰ πολὺ πρὶν</l>
<l>φραζώμεσθ᾽, ὥς κεν καταπαύσομεν: οἱ δὲ καὶ αὐτοὶ</l>
<l>παυέσθων: καὶ γάρ σφιν ἄφαρ τόδε λώιόν ἐστιν.</l>
<l n="170">οὐ γὰρ ἀπείρητος μαντεύομαι,  ἀλλ᾽ ἐὺ εἰδώς:</l>
<l>καὶ γὰρ κείνῳ φημὶ τελευτηθῆναι ἅπαντα,</l>
<l>ὥς οἱ ἐμυθεόμην, ὅτε Ἴλιον εἰσανέβαινον</l>
<l>Ἀργεῖοι, μετὰ δέ σφιν ἔβη πολύμητις Ὀδυσσεύς.</l>
<l>φῆν κακὰ πολλὰ παθόντ᾽, ὀλέσαντ᾽ ἄπο πάντας ἑταίρους,</l>
<l n="175">ἄγνωστον πάντεσσιν ἐεικοστῷ ἐνιαυτῷ</l>
<l>οἴκαδ᾽ ἐλεύσεσθαι: τὰ δὲ δὴ νῦν πάντα τελεῖται.</l></q>
<milestone n="177" unit="card" ed="p" />
<l><milestone unit="para" ed="P" />τὸν δ᾽ αὖτ᾽ Εὐρύμαχος Πολύβου πάϊς ἀντίον ηὔδα:</l>
<q direct="unspecified"><l>ὦ γέρον, εἰ δ᾽ ἄγε νῦν μαντεύεο σοῖσι τέκεσσιν</l>
<l>οἴκαδ᾽ ἰών, μή πού τι κακὸν πάσχωσιν ὀπίσσω:</l>
<l n="180">ταῦτα δ᾽ ἐγὼ σέο πολλὸν ἀμείνων μαντεύεσθαι.</l>
<l>ὄρνιθες δέ τε πολλοὶ ὑπ᾽ αὐγὰς ἠελίοιο</l>
<l>φοιτῶσ᾽, οὐδέ τε πάντες ἐναίσιμοι: αὐτὰρ Ὀδυσσεὺς</l>
<l>ὤλετο τῆλ᾽, ὡς καὶ σὺ καταφθίσθαι σὺν ἐκείνῳ</l>
<l>ὤφελες. οὐκ ἂν τόσσα θεοπροπέων ἀγόρευες,</l>
<l n="185">οὐδέ κε Τηλέμαχον κεχολωμένον ὧδ᾽ ἀνιείης,</l>
<l>σῷ οἴκῳ δῶρον ποτιδέγμενος, αἴ κε πόρῃσιν.</l>
<l>ἀλλ᾽ ἔκ τοι ἐρέω, τὸ δὲ καὶ τετελεσμένον ἔσται:</l>
<l>αἴ κε νεώτερον ἄνδρα παλαιά τε πολλά τε εἰδὼς</l>
<l>παρφάμενος ἐπέεσσιν ἐποτρύνῃς χαλεπαίνειν,</l>
<l n="190">αὐτῷ μέν οἱ πρῶτον ἀνιηρέστερον ἔσται,</l>
<l>πρῆξαι δ᾽ ἔμπης οὔ τι δυνήσεται εἵνεκα τῶνδε:</l>
<l>σοὶ δέ, γέρον, θωὴν ἐπιθήσομεν, ἥν κ᾽ ἐνὶ θυμῷ</l>
<l>τίνων ἀσχάλλῃς: χαλεπὸν δέ τοι ἔσσεται ἄλγος.</l>
<l>Τηλεμάχῳ δ᾽ ἐν πᾶσιν ἐγὼν ὑποθήσομαι αὐτός:</l>
<l n="195">μητέρα ἣν ἐς πατρὸς ἀνωγέτω ἀπονέεσθαι:</l>
<l>οἱ δὲ γάμον τεύξουσι καὶ ἀρτυνέουσιν ἔεδνα</l>
<l>πολλὰ μάλ᾽, ὅσσα ἔοικε φίλης ἐπὶ παιδὸς ἕπεσθαι.</l>
<l>οὐ γὰρ πρὶν παύσεσθαι ὀίομαι υἷας Ἀχαιῶν</l>
<l>μνηστύος ἀργαλέης, ἐπεὶ οὔ τινα δείδιμεν ἔμπης,</l>
<l n="200">οὔτ᾽ οὖν Τηλέμαχον μάλα περ πολύμυθον ἐόντα,</l>
<l>οὔτε θεοπροπίης ἐμπαζόμεθ᾽, ἣν σύ, γεραιέ,</l>
<l>μυθέαι ἀκράαντον, ἀπεχθάνεαι δ᾽ ἔτι μᾶλλον.</l>
<l>χρήματα δ᾽ αὖτε κακῶς βεβρώσεται, οὐδέ ποτ᾽ ἶσα</l>
<l>ἔσσεται, ὄφρα κεν ἥ γε διατρίβῃσιν Ἀχαιοὺς</l>
<l n="205">ὃν γάμον: ἡμεῖς δ᾽ αὖ ποτιδέγμενοι ἤματα πάντα</l>
<l>εἵνεκα τῆς ἀρετῆς ἐριδαίνομεν, οὐδὲ μετ᾽ ἄλλας</l>
<l>ἐρχόμεθ᾽, ἃς ἐπιεικὲς ὀπυιέμεν ἐστὶν ἑκάστῳ.</l></q>
<l><milestone unit="para" ed="P" />τὸν δ᾽ αὖ Τηλέμαχος πεπνυμένος ἀντίον ηὔδα:</l>
<q direct="unspecified"><l>Εὐρύμαχ᾽ ἠδὲ καὶ ἄλλοι, ὅσοι μνηστῆρες ἀγαυοί,</l>
<l n="210">ταῦτα μὲν οὐχ ὑμέας ἔτι λίσσομαι οὐδ᾽ ἀγορεύω:</l>
<l>ἤδη γὰρ τὰ ἴσασι θεοὶ καὶ πάντες Ἀχαιοί.</l>
<l>ἀλλ᾽ ἄγε μοι δότε νῆα θοὴν καὶ εἴκοσ᾽ ἑταίρους,</l>
<l>οἵ κέ μοι ἔνθα καὶ ἔνθα διαπρήσσωσι κέλευθον.</l>
<l>εἶμι γὰρ ἐς Σπάρτην τε καὶ ἐς Πύλον ἠμαθόεντα</l>
<l n="215">νόστον πευσόμενος πατρὸς δὴν οἰχομένοιο,</l>
<l>ἤν τίς μοι εἴπῃσι βροτῶν ἢ ὄσσαν ἀκούσω</l>
<l>ἐκ Διός, ἥ τε μάλιστα φέρει κλέος ἀνθρώποισιν:</l>
<l>εἰ μέν κεν πατρὸς βίοτον καὶ νόστον ἀκούσω,</l>
<l>ἦ τ᾽ ἄν, τρυχόμενός περ, ἔτι τλαίην ἐνιαυτόν:</l>
<l n="220">εἰ δέ κε τεθνηῶτος ἀκούσω μηδ᾽ ἔτ᾽ ἐόντος,</l>
<l>νοστήσας δὴ ἔπειτα φίλην ἐς πατρίδα γαῖαν</l>
<l>σῆμά τέ οἱ χεύω καὶ ἐπὶ κτέρεα κτερεΐξω</l>
<l>πολλὰ μάλ᾽, ὅσσα ἔοικε, καὶ ἀνέρι μητέρα δώσω.</l></q>
<milestone n="224" unit="card" ed="p" />
<l><milestone unit="para" ed="P" />ἦ τοι ὅ γ᾽ ὣς εἰπὼν κατ᾽ ἄρ᾽ ἕζετο, τοῖσι δ᾽ ἀνέστη</l>
<l n="225">Μέντωρ,  ὅς ῥ᾽ Ὀδυσῆος ἀμύμονος ἦεν ἑταῖρος,</l>
<l>καὶ οἱ ἰὼν ἐν νηυσὶν ἐπέτρεπεν οἶκον ἅπαντα,</l>
<l>πείθεσθαί τε γέροντι καὶ ἔμπεδα πάντα φυλάσσειν:</l>
<l>ὅ σφιν ἐὺ φρονέων ἀγορήσατο καὶ μετέειπεν:</l>
<q direct="unspecified"><l><milestone unit="para" ed="P" />κέκλυτε δὴ νῦν μευ, Ἰθακήσιοι, ὅττι κεν εἴπω:</l>
<l n="230">μή τις ἔτι πρόφρων ἀγανὸς καὶ ἤπιος ἔστω</l>
<l>σκηπτοῦχος βασιλεύς, μηδὲ φρεσὶν αἴσιμα εἰδώς,</l>
<l>ἀλλ᾽ αἰεὶ χαλεπός τ᾽ εἴη καὶ αἴσυλα ῥέζοι:</l>
<l>ὡς οὔ τις μέμνηται Ὀδυσσῆος θείοιο</l>
<l>λαῶν οἷσιν ἄνασσε, πατὴρ δ᾽ ὣς ἤπιος ἦεν.</l>
<l n="235">ἀλλ᾽ ἦ τοι μνηστῆρας ἀγήνορας οὔ τι μεγαίρω</l>
<l>ἔρδειν ἔργα βίαια κακορραφίῃσι νόοιο:</l>
<l>σφὰς γὰρ παρθέμενοι κεφαλὰς κατέδουσι βιαίως</l>
<l>οἶκον Ὀδυσσῆος, τὸν δ᾽ οὐκέτι φασὶ νέεσθαι.</l>
<l>νῦν δ᾽ ἄλλῳ δήμῳ νεμεσίζομαι, οἷον ἅπαντες</l>
<l n="240">ἧσθ᾽ ἄνεῳ,  ἀτὰρ οὔ τι καθαπτόμενοι ἐπέεσσι</l>
<l>παύρους μνηστῆρας καταπαύετε πολλοὶ ἐόντες.</l></q>
<l><milestone unit="para" ed="P" />τὸν δ᾽ Εὐηνορίδης Λειώκριτος ἀντίον ηὔδα:</l>
<q direct="unspecified"><l>Μέντορ ἀταρτηρέ, φρένας ἠλεέ, ποῖον ἔειπες</l>
<l>ἡμέας ὀτρύνων καταπαυέμεν. ἀργαλέον δὲ</l>
<l n="245">ἀνδράσι καὶ πλεόνεσσι μαχήσασθαι περὶ δαιτί.</l>
<l>εἴ περ γάρ κ᾽ Ὀδυσεὺς Ἰθακήσιος αὐτὸς ἐπελθὼν</l>
<l>δαινυμένους κατὰ δῶμα ἑὸν μνηστῆρας ἀγαυοὺς</l>
<l>ἐξελάσαι μεγάροιο μενοινήσει᾽ ἐνὶ θυμῷ,</l>
<l>οὔ κέν οἱ κεχάροιτο γυνή, μάλα περ χατέουσα,</l>
<l n="250">ἐλθόντ᾽,  ἀλλά κεν αὐτοῦ ἀεικέα πότμον ἐπίσποι,</l>
<l>εἰ πλεόνεσσι μάχοιτο: σὺ δ᾽ οὐ κατὰ μοῖραν ἔειπες.</l>
<l>ἀλλ᾽ ἄγε, λαοὶ μὲν σκίδνασθ᾽ ἐπὶ ἔργα ἕκαστος,</l>
<l>τούτῳ δ᾽ ὀτρυνέει Μέντωρ ὁδὸν ἠδ᾽ Ἁλιθέρσης,</l>
<l>οἵ τέ οἱ ἐξ ἀρχῆς πατρώιοί εἰσιν ἑταῖροι.</l>
<l n="255">ἀλλ᾽ ὀίω,  καὶ δηθὰ καθήμενος ἀγγελιάων</l>
<l>πεύσεται εἰν Ἰθάκῃ, τελέει δ᾽ ὁδὸν οὔ ποτε ταύτην.</l></q>
<l><milestone unit="para" ed="P" />ὣς ἄρ᾽ ἐφώνησεν, λῦσεν δ᾽ ἀγορὴν αἰψηρήν.</l>
<l>οἱ μὲν ἄρ᾽ ἐσκίδναντο ἑὰ πρὸς δώμαθ᾽ ἕκαστος,</l>
<l>μνηστῆρες δ᾽ ἐς δώματ᾽ ἴσαν θείου Ὀδυσῆος.</l>
<l n="260"><milestone unit="para" ed="P" />Τηλέμαχος δ᾽ ἀπάνευθε κιὼν ἐπὶ θῖνα θαλάσσης,</l>
<l>χεῖρας νιψάμενος πολιῆς ἁλὸς εὔχετ᾽ Ἀθήνῃ:</l>
<q direct="unspecified"><l>κλῦθί μευ, ὃ χθιζὸς θεὸς ἤλυθες ἡμέτερον δῶ</l>
<l>καὶ μ᾽ ἐν νηὶ κέλευσας ἐπ᾽ ἠεροειδέα πόντον</l>
<l>νόστον πευσόμενον πατρὸς δὴν οἰχομένοιο</l>
<l n="265">ἔρχεσθαι: τὰ δὲ πάντα διατρίβουσιν Ἀχαιοί,</l>
<l>μνηστῆρες δὲ μάλιστα κακῶς ὑπερηνορέοντες.</l></q>
<milestone n="267" unit="card" ed="p" />
<l><milestone unit="para" ed="P" />ὣς ἔφατ᾽ εὐχόμενος, σχεδόθεν δέ οἱ ἦλθεν Ἀθήνη,</l>
<l>Μέντορι εἰδομένη ἠμὲν δέμας ἠδὲ καὶ αὐδήν,</l>
<l>καί μιν φωνήσασ᾽ ἔπεα πτερόεντα προσηύδα:</l>
<q direct="unspecified"><l n="270"><milestone unit="para" ed="P" />Τηλέμαχ᾽, οὐδ᾽ ὄπιθεν κακὸς ἔσσεαι οὐδ᾽ ἀνοήμων,</l>
<l>εἰ δή τοι σοῦ πατρὸς ἐνέστακται μένος ἠύ,</l>
<l>οἷος κεῖνος ἔην τελέσαι ἔργον τε ἔπος τε:</l>
<l>οὔ τοι ἔπειθ᾽ ἁλίη ὁδὸς ἔσσεται οὐδ᾽ ἀτέλεστος.</l>
<l>εἰ δ᾽ οὐ κείνου γ᾽ ἐσσὶ γόνος καὶ Πηνελοπείης,</l>
<l n="275">οὐ σέ γ᾽ ἔπειτα ἔολπα τελευτήσειν,  ἃ μενοινᾷς.</l>
<l>παῦροι γάρ τοι παῖδες ὁμοῖοι πατρὶ πέλονται,</l>
<l>οἱ πλέονες κακίους, παῦροι δέ τε πατρὸς ἀρείους.</l>
<l>ἀλλ᾽ ἐπεὶ οὐδ᾽ ὄπιθεν κακὸς ἔσσεαι οὐδ᾽ ἀνοήμων,</l>
<l>οὐδέ σε πάγχυ γε μῆτις Ὀδυσσῆος προλέλοιπεν,</l>
<l n="280">ἐλπωρή τοι ἔπειτα τελευτῆσαι τάδε ἔργα.</l>
<l>τῶ νῦν μνηστήρων μὲν ἔα βουλήν τε νόον τε</l>
<l>ἀφραδέων, ἐπεὶ οὔ τι νοήμονες οὐδὲ δίκαιοι:</l>
<l>οὐδέ τι ἴσασιν θάνατον καὶ κῆρα μέλαιναν,</l>
<l>ὃς δή σφι σχεδόν ἐστιν, ἐπ᾽ ἤματι πάντας ὀλέσθαι.</l>
<l n="285">σοὶ δ᾽ ὁδὸς οὐκέτι δηρὸν ἀπέσσεται ἣν σὺ μενοινᾷς:</l>
<l>τοῖος γάρ τοι ἑταῖρος ἐγὼ πατρώιός εἰμι,</l>
<l>ὅς τοι νῆα θοὴν στελέω καὶ ἅμ᾽ ἕψομαι αὐτός.</l>
<l>ἀλλὰ σὺ μὲν πρὸς δώματ᾽ ἰὼν μνηστῆρσιν ὁμίλει,</l>
<l>ὅπλισσόν τ᾽ ἤια καὶ ἄγγεσιν ἄρσον ἅπαντα,</l>
<l n="290">οἶνον ἐν ἀμφιφορεῦσι,  καὶ ἄλφιτα, μυελὸν ἀνδρῶν,</l>
<l>δέρμασιν ἐν πυκινοῖσιν: ἐγὼ δ᾽ ἀνὰ δῆμον ἑταίρους</l>
<l>αἶψ᾽ ἐθελοντῆρας συλλέξομαι. εἰσὶ δὲ νῆες</l>
<l>πολλαὶ ἐν ἀμφιάλῳ Ἰθάκῃ, νέαι ἠδὲ παλαιαί:</l>
<l>τάων μέν τοι ἐγὼν ἐπιόψομαι ἥ τις ἀρίστη,</l>
<l n="295">ὦκα δ᾽ ἐφοπλίσσαντες ἐνήσομεν εὐρέι πόντῳ.</l></q>
<l><milestone unit="para" ed="P" />ὣς φάτ᾽ Ἀθηναίη κούρη Διός: οὐδ᾽ ἄρ᾽ ἔτι δὴν</l>
<l>Τηλέμαχος παρέμιμνεν, ἐπεὶ θεοῦ ἔκλυεν αὐδήν.</l>
<l>βῆ δ᾽ ἰέναι πρὸς δῶμα, φίλον τετιημένος ἦτορ,</l>
<l>εὗρε δ᾽ ἄρα μνηστῆρας ἀγήνορας ἐν μεγάροισιν,</l>
<l n="300">αἶγας ἀνιεμένους σιάλους θ᾽ εὕοντας ἐν αὐλῇ.</l>
<l>Ἀντίνοος δ᾽ ἰθὺς γελάσας κίε Τηλεμάχοιο,</l>
<l>ἔν τ᾽ ἄρα οἱ φῦ χειρί, ἔπος τ᾽ ἔφατ᾽ ἔκ τ᾽ ὀνόμαζε:</l>
<q direct="unspecified"><l><milestone unit="para" ed="P" />Τηλέμαχ᾽ ὑψαγόρη, μένος ἄσχετε, μή τί τοι ἄλλο</l>
<l>ἐν στήθεσσι κακὸν μελέτω ἔργον τε ἔπος τε,</l>
<l n="305">ἀλλά μοι ἐσθιέμεν καὶ πινέμεν,  ὡς τὸ πάρος περ.</l>
<l>ταῦτα δέ τοι μάλα πάντα τελευτήσουσιν Ἀχαιοί,</l>
<l>νῆα καὶ ἐξαίτους ἐρέτας, ἵνα θᾶσσον ἵκηαι</l>
<l>ἐς Πύλον ἠγαθέην μετ᾽ ἀγαυοῦ πατρὸς ἀκουήν.</l></q>
<milestone n="309" unit="card" ed="p" />
<l><milestone unit="para" ed="P" />τὸν δ᾽ αὖ Τηλέμαχος πεπνυμένος ἀντίον ηὔδα:</l>
<q direct="unspecified"><l n="310">Ἀντίνο᾽,  οὔ πως ἔστιν ὑπερφιάλοισι μεθ᾽ ὑμῖν</l>
<l>δαίνυσθαί τ᾽ ἀκέοντα καὶ εὐφραίνεσθαι ἕκηλον.</l>
<l>ἦ οὐχ ἅλις ὡς τὸ πάροιθεν ἐκείρετε πολλὰ καὶ ἐσθλὰ</l>
<l>κτήματ᾽ ἐμά, μνηστῆρες, ἐγὼ δ᾽ ἔτι νήπιος ἦα;</l>
<l>νῦν δ᾽ ὅτε δὴ μέγας εἰμὶ καὶ ἄλλων μῦθον ἀκούων</l>
<l n="315">πυνθάνομαι,  καὶ δή μοι ἀέξεται ἔνδοθι θυμός,</l>
<l>πειρήσω, ὥς κ᾽ ὔμμι κακὰς ἐπὶ κῆρας ἰήλω,</l>
<l>ἠὲ Πύλονδ᾽ ἐλθών, ἢ αὐτοῦ τῷδ᾽ ἐνὶ δήμῳ.</l>
<l>εἶμι μέν, οὐδ᾽ ἁλίη ὁδὸς ἔσσεται ἣν ἀγορεύω,</l>
<l>ἔμπορος: οὐ γὰρ νηὸς ἐπήβολος οὐδ᾽ ἐρετάων</l>
<l n="320">γίγνομαι: ὥς νύ που ὔμμιν ἐείσατο κέρδιον εἶναι.</l></q>
<l><milestone unit="para" ed="P" />ἦ ῥα, καὶ ἐκ χειρὸς χεῖρα σπάσατ᾽ Ἀντινόοιο</l>
<l>ῥεῖα: μνηστῆρες δὲ δόμον κάτα δαῖτα πένοντο.</l>
<l>οἱ δ᾽ ἐπελώβευον καὶ ἐκερτόμεον ἐπέεσσιν.</l>
<l>ὧδε δέ τις εἴπεσκε νέων ὑπερηνορεόντων:</l>
<q direct="unspecified"><l n="325"><milestone unit="para" ed="P" />ἦ μάλα Τηλέμαχος φόνον ἡμῖν μερμηρίζει.</l>
<l>ἤ τινας ἐκ Πύλου ἄξει ἀμύντορας ἠμαθόεντος</l>
<l>ἢ ὅ γε καὶ Σπάρτηθεν, ἐπεί νύ περ ἵεται αἰνῶς:</l>
<l>ἠὲ καὶ εἰς Ἐφύρην ἐθέλει, πίειραν ἄρουραν,</l>
<l>ἐλθεῖν, ὄφρ᾽ ἔνθεν θυμοφθόρα φάρμακ᾽ ἐνείκῃ,</l>
<l n="330">ἐν δὲ βάλῃ κρητῆρι καὶ ἡμέας πάντας ὀλέσσῃ.</l></q>
<l><milestone unit="para" ed="P" />ἄλλος δ᾽ αὖτ᾽ εἴπεσκε νέων ὑπερηνορεόντων:</l>
<q direct="unspecified"><l>τίς δ᾽ οἶδ᾽, εἴ κε καὶ αὐτὸς ἰὼν κοίλης ἐπὶ νηὸς</l>
<l>τῆλε φίλων ἀπόληται ἀλώμενος ὥς περ Ὀδυσσεύς;</l>
<l>οὕτω κεν καὶ μᾶλλον ὀφέλλειεν πόνον ἄμμιν:</l>
<l n="335">κτήματα γάρ κεν πάντα δασαίμεθα,  οἰκία δ᾽ αὖτε</l>
<l>τούτου μητέρι δοῖμεν ἔχειν ἠδ᾽ ὅς τις ὀπυίοι.</l></q>
<l><milestone unit="para" ed="P" />ὣς φάν, ὁ δ᾽ ὑψόροφον θάλαμον κατεβήσετο πατρὸς</l>
<l>εὐρύν, ὅθι νητὸς χρυσὸς καὶ χαλκὸς ἔκειτο</l>
<l>ἐσθής τ᾽ ἐν χηλοῖσιν ἅλις τ᾽ ἐυῶδες ἔλαιον:</l>
<l n="340">ἐν δὲ πίθοι οἴνοιο παλαιοῦ ἡδυπότοιο</l>
<l>ἕστασαν, ἄκρητον θεῖον ποτὸν ἐντὸς ἔχοντες,</l>
<l>ἑξείης ποτὶ τοῖχον ἀρηρότες, εἴ ποτ᾽ Ὀδυσσεὺς</l>
<l>οἴκαδε νοστήσειε καὶ ἄλγεα πολλὰ μογήσας.</l>
<l>κληισταὶ δ᾽ ἔπεσαν σανίδες πυκινῶς ἀραρυῖαι,</l>
<l n="345">δικλίδες: ἐν δὲ γυνὴ ταμίη νύκτας τε καὶ ἦμαρ</l>
<l>ἔσχ᾽, ἣ πάντ᾽ ἐφύλασσε νόου πολυϊδρείῃσιν,</l>
<l>Εὐρύκλει᾽, Ὦπος θυγάτηρ Πεισηνορίδαο.</l>
<l>τὴν τότε Τηλέμαχος προσέφη θαλαμόνδε καλέσσας:</l>
<q direct="unspecified"><l><milestone unit="para" ed="P" />μαῖ᾽, ἄγε δή μοι οἶνον ἐν ἀμφιφορεῦσιν ἄφυσσον</l>
<l n="350">ἡδύν,  ὅτις μετὰ τὸν λαρώτατος ὃν σὺ φυλάσσεις</l>
<l>κεῖνον ὀιομένη τὸν κάμμορον, εἴ ποθεν ἔλθοι</l>
<l>διογενὴς Ὀδυσεὺς θάνατον καὶ κῆρας ἀλύξας.</l>
<l>δώδεκα δ᾽ ἔμπλησον καὶ πώμασιν ἄρσον ἅπαντας.</l>
<l>ἐν δέ μοι ἄλφιτα χεῦον ἐϋρραφέεσσι δοροῖσιν:</l>
<l n="355">εἴκοσι δ᾽ ἔστω μέτρα μυληφάτου ἀλφίτου ἀκτῆς.</l>
<l>αὐτὴ δ᾽ οἴη ἴσθι: τὰ δ᾽ ἁθρόα πάντα τετύχθω:</l>
<l>ἑσπέριος γὰρ ἐγὼν αἱρήσομαι, ὁππότε κεν δὴ</l>
<l>μήτηρ εἰς ὑπερῷ᾽ ἀναβῇ κοίτου τε μέδηται.</l>
<l>εἶμι γὰρ ἐς Σπάρτην τε καὶ ἐς Πύλον ἠμαθόεντα</l>
<l n="360">νόστον πευσόμενος πατρὸς φίλου,  ἤν που ἀκούσω.</l></q>
<milestone n="361" unit="card" ed="p" />
<l><milestone unit="para" ed="P" />ὣς φάτο, κώκυσεν δὲ φίλη τροφὸς Εὐρύκλεια,</l>
<l>καί ῥ᾽ ὀλοφυρομένη ἔπεα πτερόεντα προσηύδα:</l>
<q direct="unspecified"><l>τίπτε δέ τοι, φίλε τέκνον, ἐνὶ φρεσὶ τοῦτο νόημα</l>
<l>ἔπλετο; πῇ δ᾽ ἐθέλεις ἰέναι πολλὴν ἐπὶ γαῖαν</l>
<l n="365">μοῦνος ἐὼν ἀγαπητός;  ὁ δ᾽ ὤλετο τηλόθι πάτρης</l>
<l>διογενὴς Ὀδυσεὺς ἀλλογνώτῳ ἐνὶ δήμῳ.</l>
<l>οἱ δέ τοι αὐτίκ᾽ ἰόντι κακὰ φράσσονται ὀπίσσω,</l>
<l>ὥς κε δόλῳ φθίῃς, τάδε δ᾽ αὐτοὶ πάντα δάσονται.</l>
<l>ἀλλὰ μέν᾽ αὖθ᾽ ἐπὶ σοῖσι καθήμενος: οὐδέ τί σε χρὴ</l>
<l n="370">πόντον ἐπ᾽ ἀτρύγετον κακὰ πάσχειν οὐδ᾽ ἀλάλησθαι.</l></q>
<l><milestone unit="para" ed="P" />τὴν δ᾽ αὖ Τηλέμαχος πεπνυμένος ἀντίον ηὔδα:</l>
<q direct="unspecified"><l>θάρσει, μαῖ᾽, ἐπεὶ οὔ τοι ἄνευ θεοῦ ἥδε γε βουλή.</l>
<l>ἀλλ᾽ ὄμοσον μὴ μητρὶ φίλῃ τάδε μυθήσασθαι,</l>
<l>πρίν γ᾽ ὅτ᾽ ἂν ἑνδεκάτη τε δυωδεκάτη τε γένηται,</l>
<l n="375">ἢ αὐτὴν ποθέσαι καὶ ἀφορμηθέντος ἀκοῦσαι,</l>
<l>ὡς ἂν μὴ κλαίουσα κατὰ χρόα καλὸν ἰάπτῃ.</l></q>
<l><milestone unit="para" ed="P" />ὣς ἄρ᾽ ἔφη, γρῆυς δὲ θεῶν μέγαν ὅρκον ἀπώμνυ.</l>
<l>αὐτὰρ ἐπεί ῥ᾽ ὄμοσέν τε τελεύτησέν τε τὸν ὅρκον,</l>
<l>αὐτίκ᾽ ἔπειτά οἱ οἶνον ἐν ἀμφιφορεῦσιν ἄφυσσεν,</l>
<l n="380">ἐν δέ οἱ ἄλφιτα χεῦεν ἐϋρραφέεσσι δοροῖσι.</l>
<l>Τηλέμαχος δ᾽ ἐς δώματ᾽ ἰὼν μνηστῆρσιν ὁμίλει.</l>
<l><milestone unit="para" ed="P" />ἔνθ᾽ αὖτ᾽ ἄλλ᾽ ἐνόησε θεά, γλαυκῶπις Ἀθήνη.</l>
<l>Τηλεμάχῳ ἐικυῖα κατὰ πτόλιν ᾤχετο πάντῃ,</l>
<l>καί ῥα ἑκάστῳ φωτὶ παρισταμένη φάτο μῦθον,</l>
<l n="385">ἑσπερίους δ᾽ ἐπὶ νῆα θοὴν ἀγέρεσθαι ἀνώγει.</l>
<l>ἡ δ᾽ αὖτε Φρονίοιο Νοήμονα φαίδιμον υἱὸν</l>
<l>ᾔτεε νῆα θοήν: ὁ δέ οἱ πρόφρων ὑπέδεκτο.</l>
<milestone n="388" unit="card" ed="p" />
<l><milestone unit="para" ed="P" />δύσετό τ᾽ ἠέλιος σκιόωντό τε πᾶσαι ἀγυιαί,</l>
<l>καὶ τότε νῆα θοὴν ἅλαδ᾽ εἴρυσε, πάντα δ᾽ ἐν αὐτῇ</l>
<l n="390">ὅπλ᾽ ἐτίθει,  τά τε νῆες ἐύσσελμοι φορέουσι.</l>
<l>στῆσε δ᾽ ἐπ᾽ ἐσχατιῇ λιμένος, περὶ δ᾽ ἐσθλοὶ ἑταῖροι</l>
<l>ἁθρόοι ἠγερέθοντο: θεὰ δ᾽ ὤτρυνεν ἕκαστον.</l>
<l><milestone unit="para" ed="P" />ἔνθ᾽ αὖτ᾽ ἄλλ᾽ ἐνόησε θεά, γλαυκῶπις Ἀθήνη.</l>
<l>βῆ ῤ᾽ ἰέναι πρὸς δώματ᾽ Ὀδυσσῆος θείοιο:</l>
<l n="395">ἔνθα μνηστήρεσσιν ἐπὶ γλυκὺν ὕπνον ἔχευε,</l>
<l>πλάζε δὲ πίνοντας, χειρῶν δ᾽ ἔκβαλλε κύπελλα.</l>
<l>οἱ δ᾽ εὕδειν ὤρνυντο κατὰ πτόλιν, οὐδ᾽ ἄρ᾽ ἔτι δὴν</l>
<l>ἥατ᾽, ἐπεί σφισιν ὕπνος ἐπὶ βλεφάροισιν ἔπιπτεν.</l>
<l>αὐτὰρ Τηλέμαχον προσέφη γλαυκῶπις Ἀθήνη</l>
<l n="400">ἐκπροκαλεσσαμένη μεγάρων ἐὺ ναιεταόντων,</l>
<l>Μέντορι εἰδομένη ἠμὲν δέμας ἠδὲ καὶ αὐδήν:</l>
<q direct="unspecified"><l><milestone unit="para" ed="P" />Τηλέμαχ᾽, ἤδη μέν τοι ἐυκνήμιδες ἑταῖροι</l>
<l>ἥατ᾽ ἐπήρετμοι τὴν σὴν ποτιδέγμενοι ὁρμήν:</l>
<l>ἀλλ᾽ ἴομεν, μὴ δηθὰ διατρίβωμεν ὁδοῖο.</l></q>
<l n="405"><milestone unit="para" ed="P" />ὣς ἄρα φωνήσασ᾽ ἡγήσατο Παλλὰς Ἀθήνη</l>
<l>καρπαλίμως: ὁ δ᾽ ἔπειτα μετ᾽ ἴχνια βαῖνε θεοῖο.</l>
<l>αὐτὰρ ἐπεί ῥ᾽ ἐπὶ νῆα κατήλυθον ἠδὲ θάλασσαν,</l>
<l>εὗρον ἔπειτ᾽ ἐπὶ θινὶ κάρη κομόωντας ἑταίρους.</l>
<l>τοῖσι δὲ καὶ μετέειφ᾽ ἱερὴ ἲς Τηλεμάχοιο:</l>
<q direct="unspecified"><l n="410"><milestone unit="para" ed="P" />δεῦτε,  φίλοι, ἤια φερώμεθα: πάντα γὰρ ἤδη</l>
<l>ἁθρό᾽ ἐνὶ μεγάρῳ. μήτηρ δ᾽ ἐμὴ οὔ τι πέπυσται,</l>
<l>οὐδ᾽ ἄλλαι δμωαί, μία δ᾽ οἴη μῦθον ἄκουσεν.</l></q>
<l><milestone unit="para" ed="P" />ὣς ἄρα φωνήσας ἡγήσατο, τοὶ δ᾽ ἅμ᾽ ἕποντο.</l>
<l>οἱ δ᾽ ἄρα πάντα φέροντες ἐυσσέλμῳ ἐπὶ νηὶ</l>
<l n="415">κάτθεσαν,  ὡς ἐκέλευσεν Ὀδυσσῆος φίλος υἱός.</l>
<l>ἂν δ᾽ ἄρα Τηλέμαχος νηὸς βαῖν᾽, ἦρχε δ᾽ Ἀθήνη,</l>
<l>νηὶ δ᾽ ἐνὶ πρυμνῇ κατ᾽ ἄρ᾽ ἕζετο: ἄγχι δ᾽ ἄρ᾽ αὐτῆς</l>
<l>ἕζετο Τηλέμαχος. τοὶ δὲ πρυμνήσι᾽ ἔλυσαν,</l>
<l>ἂν δὲ καὶ αὐτοὶ βάντες ἐπὶ κληῖσι καθῖζον.</l>
<l n="420">τοῖσιν δ᾽ ἴκμενον οὖρον ἵει γλαυκῶπις Ἀθήνη,</l>
<l>ἀκραῆ Ζέφυρον, κελάδοντ᾽ ἐπὶ οἴνοπα πόντον.</l>
<l>Τηλέμαχος δ᾽ ἑτάροισιν ἐποτρύνας ἐκέλευσεν</l>
<l>ὅπλων ἅπτεσθαι: τοὶ δ᾽ ὀτρύνοντος ἄκουσαν.</l>
<l>ἱστὸν δ᾽ εἰλάτινον κοίλης ἔντοσθε μεσόδμης</l>
<l n="425">στῆσαν ἀείραντες,  κατὰ δὲ προτόνοισιν ἔδησαν,</l>
<l>ἕλκον δ᾽ ἱστία λευκὰ ἐυστρέπτοισι βοεῦσιν.</l>
<l>ἔπρησεν δ᾽ ἄνεμος μέσον ἱστίον, ἀμφὶ δὲ κῦμα</l>
<l>στείρῃ πορφύρεον μεγάλ᾽ ἴαχε νηὸς ἰούσης:</l>
<l>ἡ δ᾽ ἔθεεν κατὰ κῦμα διαπρήσσουσα κέλευθον.</l>
<l n="430">δησάμενοι δ᾽ ἄρα ὅπλα θοὴν ἀνὰ νῆα μέλαιναν</l>
<l>στήσαντο κρητῆρας ἐπιστεφέας οἴνοιο,</l>
<l>λεῖβον δ᾽ ἀθανάτοισι θεοῖς αἰειγενέτῃσιν,</l>
<l>ἐκ πάντων δὲ μάλιστα Διὸς γλαυκώπιδι κούρῃ.</l>
<l>παννυχίη μέν ῥ᾽ ἥ γε καὶ ἠῶ πεῖρε κέλευθον.</l>
</div1></body></text></TEI.2>