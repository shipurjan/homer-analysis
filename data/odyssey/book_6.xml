<?xml version="1.0" encoding="utf-8"?>
<TEI.2><text><body><div1 n="6" type="Book" org="uniform" sample="complete">
<milestone n="1" unit="card" ed="p" />
<l>ὣς ὁ μὲν ἔνθα καθεῦδε πολύτλας δῖος Ὀδυσσεὺς</l>
<l>ὕπνῳ καὶ καμάτῳ ἀρημένος: αὐτὰρ Ἀθήνη</l>
<l>βῆ ῥ᾽ ἐς Φαιήκων ἀνδρῶν δῆμόν τε πόλιν τε,</l>
<l>οἳ πρὶν μέν ποτ᾽ ἔναιον ἐν εὐρυχόρῳ Ὑπερείῃ,</l>
<l n="5">ἀγχοῦ Κυκλώπων ἀνδρῶν ὑπερηνορεόντων,</l>
<l>οἵ σφεας σινέσκοντο, βίηφι δὲ φέρτεροι ἦσαν.</l>
<l>ἔνθεν ἀναστήσας ἄγε Ναυσίθοος θεοειδής,</l>
<l>εἷσεν δὲ Σχερίῃ, ἑκὰς ἀνδρῶν ἀλφηστάων,</l>
<l>ἀμφὶ δὲ τεῖχος ἔλασσε πόλει, καὶ ἐδείματο οἴκους,</l>
<l n="10">καὶ νηοὺς ποίησε θεῶν,  καὶ ἐδάσσατ᾽ ἀρούρας.</l>
<l>ἀλλ᾽ ὁ μὲν ἤδη κηρὶ δαμεὶς Ἄϊδόσδε βεβήκει,</l>
<l>Ἀλκίνοος δὲ τότ᾽ ἦρχε, θεῶν ἄπο μήδεα εἰδώς.</l>
<l>τοῦ μὲν ἔβη πρὸς δῶμα θεά, γλαυκῶπις Ἀθήνη,</l>
<l>νόστον Ὀδυσσῆι μεγαλήτορι μητιόωσα.</l>
<l n="15">βῆ δ᾽ ἴμεν ἐς θάλαμον πολυδαίδαλον,  ᾧ ἔνι κούρη</l>
<l>κοιμᾶτ᾽ ἀθανάτῃσι φυὴν καὶ εἶδος ὁμοίη,</l>
<l>Ναυσικάα, θυγάτηρ μεγαλήτορος Ἀλκινόοιο,</l>
<l>πὰρ δὲ δύ᾽ ἀμφίπολοι, Χαρίτων ἄπο κάλλος ἔχουσαι,</l>
<l>σταθμοῖιν ἑκάτερθε: θύραι δ᾽ ἐπέκειντο φαειναί.</l>
<l n="20">ἡ δ᾽ ἀνέμου ὡς πνοιὴ ἐπέσσυτο δέμνια κούρης,</l>
<l>στῆ δ᾽ ἄρ᾽ ὑπὲρ κεφαλῆς, καί μιν πρὸς μῦθον ἔειπεν,</l>
<l>εἰδομένη κούρῃ ναυσικλειτοῖο Δύμαντος,</l>
<l>ἥ οἱ ὁμηλικίη μὲν ἔην, κεχάριστο δὲ θυμῷ.</l>
<l>τῇ μιν ἐεισαμένη προσέφη γλαυκῶπις Ἀθήνη:</l>
<q direct="unspecified"><l n="25"><milestone unit="para" ed="P" />Ναυσικάα,  τί νύ σ᾽ ὧδε μεθήμονα γείνατο μήτηρ;</l>
<l>εἵματα μέν τοι κεῖται ἀκηδέα σιγαλόεντα,</l>
<l>σοὶ δὲ γάμος σχεδόν ἐστιν, ἵνα χρὴ καλὰ μὲν αὐτὴν</l>
<l>ἕννυσθαι, τὰ δὲ τοῖσι παρασχεῖν, οἵ κέ σ᾽ ἄγωνται.</l>
<l>ἐκ γάρ τοι τούτων φάτις ἀνθρώπους ἀναβαίνει</l>
<l n="30">ἐσθλή,  χαίρουσιν δὲ πατὴρ καὶ πότνια μήτηρ.</l>
<l>ἀλλ᾽ ἴομεν πλυνέουσαι ἅμ᾽ ἠοῖ φαινομένηφι:</l>
<l>καί τοι ἐγὼ συνέριθος ἅμ᾽ ἕψομαι, ὄφρα τάχιστα</l>
<l>ἐντύνεαι, ἐπεὶ οὔ τοι ἔτι δὴν παρθένος ἔσσεαι:</l>
<l>ἤδη γάρ σε μνῶνται ἀριστῆες κατὰ δῆμον</l>
<l n="35">πάντων Φαιήκων,  ὅθι τοι γένος ἐστὶ καὶ αὐτῇ.</l>
<l>ἀλλ᾽ ἄγ᾽ ἐπότρυνον πατέρα κλυτὸν ἠῶθι πρὸ</l>
<l>ἡμιόνους καὶ ἄμαξαν ἐφοπλίσαι, ἥ κεν ἄγῃσι</l>
<l>ζῶστρά τε καὶ πέπλους καὶ ῥήγεα σιγαλόεντα.</l>
<l>καὶ δὲ σοὶ ὧδ᾽ αὐτῇ πολὺ κάλλιον ἠὲ πόδεσσιν</l>
<l n="40">ἔρχεσθαι: πολλὸν γὰρ ἀπὸ πλυνοί εἰσι πόληος.</l></q>
<l><milestone unit="para" ed="P" />ἡ μὲν ἄρ᾽ ὣς εἰποῦσ᾽ ἀπέβη γλαυκῶπις Ἀθήνη</l>
<l>Οὔλυμπόνδ᾽, ὅθι φασὶ θεῶν ἕδος ἀσφαλὲς αἰεὶ</l>
<l>ἔμμεναι. οὔτ᾽ ἀνέμοισι τινάσσεται οὔτε ποτ᾽ ὄμβρῳ</l>
<l>δεύεται οὔτε χιὼν ἐπιπίλναται, ἀλλὰ μάλ᾽ αἴθρη</l>
<l n="45">πέπταται ἀνέφελος,  λευκὴ δ᾽ ἐπιδέδρομεν αἴγλη:</l>
<l>τῷ ἔνι τέρπονται μάκαρες θεοὶ ἤματα πάντα.</l>
<l>ἔνθ᾽ ἀπέβη γλαυκῶπις, ἐπεὶ διεπέφραδε κούρῃ.</l>
<milestone n="48" unit="card" ed="p" />
<l><milestone unit="para" ed="P" />αὐτίκα δ᾽ Ἠὼς ἦλθεν ἐύθρονος, ἥ μιν ἔγειρε</l>
<l>Ναυσικάαν ἐύπεπλον: ἄφαρ δ᾽ ἀπεθαύμασ᾽ ὄνειρον,</l>
<l n="50">βῆ δ᾽ ἰέναι διὰ δώμαθ᾽,  ἵν᾽ ἀγγείλειε τοκεῦσιν,</l>
<l>πατρὶ φίλῳ καὶ μητρί: κιχήσατο δ᾽ ἔνδον ἐόντας:</l>
<l>ἡ μὲν ἐπ᾽ ἐσχάρῃ ἧστο σὺν ἀμφιπόλοισι γυναιξὶν</l>
<l>ἠλάκατα στρωφῶσ᾽ ἁλιπόρφυρα: τῷ δὲ θύραζε</l>
<l>ἐρχομένῳ ξύμβλητο μετὰ κλειτοὺς βασιλῆας</l>
<l n="55">ἐς βουλήν,  ἵνα μιν κάλεον Φαίηκες ἀγαυοί.</l>
<l>ἡ δὲ μάλ᾽ ἄγχι στᾶσα φίλον πατέρα προσέειπε:</l>
<q direct="unspecified"><l><milestone unit="para" ed="P" />πάππα φίλ᾽, οὐκ ἂν δή μοι ἐφοπλίσσειας ἀπήνην</l>
<l>ὑψηλὴν ἐύκυκλον, ἵνα κλυτὰ εἵματ᾽ ἄγωμαι</l>
<l>ἐς ποταμὸν πλυνέουσα, τά μοι ῥερυπωμένα κεῖται;</l>
<l n="60">καὶ δὲ σοὶ αὐτῷ ἔοικε μετὰ πρώτοισιν ἐόντα.</l>
<l>βουλὰς βουλεύειν καθαρὰ χροΐ εἵματ᾽ ἔχοντα.</l>
<l>πέντε δέ τοι φίλοι υἷες ἐνὶ μεγάροις γεγάασιν,</l>
<l>οἱ δύ᾽ ὀπυίοντες, τρεῖς δ᾽ ἠίθεοι θαλέθοντες:</l>
<l>οἱ δ᾽ αἰεὶ ἐθέλουσι νεόπλυτα εἵματ᾽ ἔχοντες</l>
<l n="65">ἐς χορὸν ἔρχεσθαι: τὰ δ᾽ ἐμῇ φρενὶ πάντα μέμηλεν.</l></q>
<l><milestone unit="para" ed="P" />ὣς ἔφατ᾽: αἴδετο γὰρ θαλερὸν γάμον ἐξονομῆναι</l>
<l>πατρὶ φίλῳ. ὁ δὲ πάντα νόει καὶ ἀμείβετο μύθῳ:</l>
<q direct="unspecified"><l>οὔτε τοι ἡμιόνων φθονέω, τέκος, οὔτε τευ ἄλλου.</l>
<l>ἔρχευ: ἀτάρ τοι δμῶες ἐφοπλίσσουσιν ἀπήνην</l>
<l n="70">ὑψηλὴν ἐύκυκλον,  ὑπερτερίῃ ἀραρυῖαν.</l></q>
<l><milestone unit="para" ed="P" />ὣς εἰπὼν δμώεσσιν ἐκέκλετο, τοὶ δ᾽ ἐπίθοντο.</l>
<l>οἱ μὲν ἄρ᾽ ἐκτὸς ἄμαξαν ἐύτροχον ἡμιονείην</l>
<l>ὥπλεον, ἡμιόνους θ᾽ ὕπαγον ζεῦξάν θ᾽ ὑπ᾽ ἀπήνῃ:</l>
<l>κούρη δ᾽ ἐκ θαλάμοιο φέρεν ἐσθῆτα φαεινήν.</l>
<l n="75">καὶ τὴν μὲν κατέθηκεν ἐυξέστῳ ἐπ᾽ ἀπήνῃ,</l>
<l>μήτηρ δ᾽ ἐν κίστῃ ἐτίθει μενοεικέ᾽ ἐδωδὴν</l>
<l>παντοίην, ἐν δ᾽ ὄψα τίθει, ἐν δ᾽ οἶνον ἔχευεν</l>
<l>ἀσκῷ ἐν αἰγείῳ: κούρη δ᾽ ἐπεβήσετ᾽ ἀπήνης.</l>
<l>δῶκεν δὲ χρυσέῃ ἐν ληκύθῳ ὑγρὸν ἔλαιον,</l>
<l n="80">ἧος χυτλώσαιτο σὺν ἀμφιπόλοισι γυναιξίν.</l>
<l>ἡ δ᾽ ἔλαβεν μάστιγα καὶ ἡνία σιγαλόεντα,</l>
<l>μάστιξεν δ᾽ ἐλάαν: καναχὴ δ᾽ ἦν ἡμιόνοιιν.</l>
<l>αἱ δ᾽ ἄμοτον τανύοντο, φέρον δ᾽ ἐσθῆτα καὶ αὐτήν,</l>
<l>οὐκ οἴην, ἅμα τῇ γε καὶ ἀμφίπολοι κίον ἄλλαι.</l>
<milestone n="85" unit="card" ed="p" />
<l n="85"><milestone unit="para" ed="P" />αἱ δ᾽ ὅτε δὴ ποταμοῖο ῥόον περικαλλέ᾽ ἵκοντο,</l>
<l>ἔνθ᾽ ἦ τοι πλυνοὶ ἦσαν ἐπηετανοί, πολὺ δ᾽ ὕδωρ</l>
<l>καλὸν ὑπεκπρόρεεν μάλα περ ῥυπόωντα καθῆραι,</l>
<l>ἔνθ᾽ αἵ γ᾽ ἡμιόνους μὲν ὑπεκπροέλυσαν ἀπήνης.</l>
<l>καὶ τὰς μὲν σεῦαν ποταμὸν πάρα δινήεντα</l>
<l n="90">τρώγειν ἄγρωστιν μελιηδέα: ταὶ δ᾽ ἀπ᾽ ἀπήνης</l>
<l>εἵματα χερσὶν ἕλοντο καὶ ἐσφόρεον μέλαν ὕδωρ,</l>
<l>στεῖβον δ᾽ ἐν βόθροισι θοῶς ἔριδα προφέρουσαι.</l>
<l>αὐτὰρ ἐπεὶ πλῦνάν τε κάθηράν τε ῥύπα πάντα,</l>
<l>ἑξείης πέτασαν παρὰ θῖν᾽ ἁλός, ἧχι μάλιστα</l>
<l n="95">λάιγγας ποτὶ χέρσον ἀποπλύνεσκε θάλασσα.</l>
<l>αἱ δὲ λοεσσάμεναι καὶ χρισάμεναι λίπ᾽ ἐλαίῳ</l>
<l>δεῖπνον ἔπειθ᾽ εἵλοντο παρ᾽ ὄχθῃσιν ποταμοῖο,</l>
<l>εἵματα δ᾽ ἠελίοιο μένον τερσήμεναι αὐγῇ.</l>
<l>αὐτὰρ ἐπεὶ σίτου τάρφθεν δμῳαί τε καὶ αὐτή,</l>
<l n="100">σφαίρῃ ταὶ δ᾽ ἄρ᾽ ἔπαιζον,  ἀπὸ κρήδεμνα βαλοῦσαι:</l>
<l>τῇσι δὲ Ναυσικάα λευκώλενος ἤρχετο μολπῆς.</l>
<l>οἵη δ᾽ Ἄρτεμις εἶσι κατ᾽ οὔρεα ἰοχέαιρα,</l>
<l>ἢ κατὰ Τηΰγετον περιμήκετον ἢ Ἐρύμανθον,</l>
<l>τερπομένη κάπροισι καὶ ὠκείῃς ἐλάφοισι:</l>
<l n="105">τῇ δέ θ᾽ ἅμα νύμφαι,  κοῦραι Διὸς αἰγιόχοιο,</l>
<l>ἀγρονόμοι παίζουσι, γέγηθε δέ τε φρένα Λητώ:</l>
<l>πασάων δ᾽ ὑπὲρ ἥ γε κάρη ἔχει ἠδὲ μέτωπα,</l>
<l>ῥεῖά τ᾽ ἀριγνώτη πέλεται, καλαὶ δέ τε πᾶσαι:</l>
<l>ὣς ἥ γ᾽ ἀμφιπόλοισι μετέπρεπε παρθένος ἀδμής.</l>
<l n="110"><milestone unit="para" ed="P" />ἀλλ᾽ ὅτε δὴ ἄρ᾽ ἔμελλε πάλιν οἶκόνδε νέεσθαι</l>
<l>ζεύξασ᾽ ἡμιόνους πτύξασά τε εἵματα καλά,</l>
<l>ἔνθ᾽ αὖτ᾽ ἄλλ᾽ ἐνόησε θεά, γλαυκῶπις Ἀθήνη,</l>
<l>ὡς Ὀδυσεὺς ἔγροιτο, ἴδοι τ᾽ ἐυώπιδα κούρην,</l>
<l>ἥ οἱ Φαιήκων ἀνδρῶν πόλιν ἡγήσαιτο.</l>
<l n="115">σφαῖραν ἔπειτ᾽ ἔρριψε μετ᾽ ἀμφίπολον βασίλεια:</l>
<l>ἀμφιπόλου μὲν ἅμαρτε, βαθείῃ δ᾽ ἔμβαλε δίνῃ:</l>
<l>αἱ δ᾽ ἐπὶ μακρὸν ἄυσαν: ὁ δ᾽ ἔγρετο δῖος Ὀδυσσεύς,</l>
<l>ἑζόμενος δ᾽ ὥρμαινε κατὰ φρένα καὶ κατὰ θυμόν:</l>
<q direct="unspecified"><l><milestone unit="para" ed="P" />ὤ μοι ἐγώ, τέων αὖτε βροτῶν ἐς γαῖαν ἱκάνω;</l>
<l n="120">ἦ ῥ᾽ οἵ γ᾽ ὑβρισταί τε καὶ ἄγριοι οὐδὲ δίκαιοι,</l>
<l>ἦε φιλόξεινοι καί σφιν νόος ἐστὶ θεουδής;</l>
<l>ὥς τέ με κουράων ἀμφήλυθε θῆλυς ἀυτή:</l>
<l>νυμφάων, αἳ ἔχουσ᾽ ὀρέων αἰπεινὰ κάρηνα</l>
<l>καὶ πηγὰς ποταμῶν καὶ πίσεα ποιήεντα.</l>
<l n="125">ἦ νύ που ἀνθρώπων εἰμὶ σχεδὸν αὐδηέντων;</l>
<l>ἀλλ᾽ ἄγ᾽ ἐγὼν αὐτὸς πειρήσομαι ἠδὲ ἴδωμαι.</l></q>
<milestone n="127" unit="card" ed="p" />
<l><milestone unit="para" ed="P" />ὣς εἰπὼν θάμνων ὑπεδύσετο δῖος Ὀδυσσεύς,</l>
<l>ἐκ πυκινῆς δ᾽ ὕλης πτόρθον κλάσε χειρὶ παχείῃ</l>
<l>φύλλων, ὡς ῥύσαιτο περὶ χροῒ μήδεα φωτός.</l>
<l n="130">βῆ δ᾽ ἴμεν ὥς τε λέων ὀρεσίτροφος ἀλκὶ πεποιθώς,</l>
<l>ὅς τ᾽ εἶσ᾽ ὑόμενος καὶ ἀήμενος, ἐν δέ οἱ ὄσσε</l>
<l>δαίεται: αὐτὰρ ὁ βουσὶ μετέρχεται ἢ ὀίεσσιν</l>
<l>ἠὲ μετ᾽ ἀγροτέρας ἐλάφους: κέλεται δέ ἑ γαστὴρ</l>
<l>μήλων πειρήσοντα καὶ ἐς πυκινὸν δόμον ἐλθεῖν:</l>
<l n="135">ὣς Ὀδυσεὺς κούρῃσιν ἐυπλοκάμοισιν ἔμελλε</l>
<l>μίξεσθαι, γυμνός περ ἐών: χρειὼ γὰρ ἵκανε.</l>
<l>σμερδαλέος δ᾽ αὐτῇσι φάνη κεκακωμένος ἅλμῃ,</l>
<l>τρέσσαν δ᾽ ἄλλυδις ἄλλη ἐπ᾽ ἠιόνας προὐχούσας:</l>
<l>οἴη δ᾽ Ἀλκινόου θυγάτηρ μένε: τῇ γὰρ Ἀθήνη</l>
<l n="140">θάρσος ἐνὶ φρεσὶ θῆκε καὶ ἐκ δέος εἵλετο γυίων.</l>
<l>στῆ δ᾽ ἄντα σχομένη: ὁ δὲ μερμήριξεν Ὀδυσσεύς,</l>
<l>ἢ γούνων λίσσοιτο λαβὼν ἐυώπιδα κούρην,</l>
<l>ἦ αὔτως ἐπέεσσιν ἀποσταδὰ μειλιχίοισι</l>
<l>λίσσοιτ᾽, εἰ δείξειε πόλιν καὶ εἵματα δοίη.</l>
<l n="145">ὣς ἄρα οἱ φρονέοντι δοάσσατο κέρδιον εἶναι,</l>
<l>λίσσεσθαι ἐπέεσσιν ἀποσταδὰ μειλιχίοισι,</l>
<l>μή οἱ γοῦνα λαβόντι χολώσαιτο φρένα κούρη.</l>
<l>αὐτίκα μειλίχιον καὶ κερδαλέον φάτο μῦθον.</l>
<q direct="unspecified"><l><milestone unit="para" ed="P" />γουνοῦμαί σε, ἄνασσα: θεός νύ τις, ἦ βροτός ἐσσι;</l>
<l n="150">εἰ μέν τις θεός ἐσσι,  τοὶ οὐρανὸν εὐρὺν ἔχουσιν,</l>
<l>Ἀρτέμιδί σε ἐγώ γε, Διὸς κούρῃ μεγάλοιο,</l>
<l>εἶδός τε μέγεθός τε φυήν τ᾽ ἄγχιστα ἐίσκω:</l>
<l>εἰ δέ τίς ἐσσι βροτῶν, τοὶ ἐπὶ χθονὶ ναιετάουσιν,</l>
<l>τρὶς μάκαρες μὲν σοί γε πατὴρ καὶ πότνια μήτηρ,</l>
<l n="155">τρὶς μάκαρες δὲ κασίγνητοι: μάλα πού σφισι θυμὸς</l>
<l>αἰὲν ἐυφροσύνῃσιν ἰαίνεται εἵνεκα σεῖο,</l>
<l>λευσσόντων τοιόνδε θάλος χορὸν εἰσοιχνεῦσαν.</l>
<l>κεῖνος δ᾽ αὖ περὶ κῆρι μακάρτατος ἔξοχον ἄλλων,</l>
<l>ὅς κέ σ᾽ ἐέδνοισι βρίσας οἶκόνδ᾽ ἀγάγηται.</l>
<l n="160">οὐ γάρ πω τοιοῦτον ἴδον βροτὸν ὀφθαλμοῖσιν,</l>
<l>οὔτ᾽ ἄνδρ᾽ οὔτε γυναῖκα: σέβας μ᾽ ἔχει εἰσορόωντα.</l>
<milestone n="162" unit="card" ed="p" />
<l>Δήλῳ δή ποτε τοῖον Ἀπόλλωνος παρὰ βωμῷ</l>
<l>φοίνικος νέον ἔρνος ἀνερχόμενον ἐνόησα:</l>
<l>ἦλθον γὰρ καὶ κεῖσε, πολὺς δέ μοι ἕσπετο λαός,</l>
<l n="165">τὴν ὁδὸν ᾗ δὴ μέλλεν ἐμοὶ κακὰ κήδε᾽ ἔσεσθαι.</l>
<l>ὣς δ᾽ αὔτως καὶ κεῖνο ἰδὼν ἐτεθήπεα θυμῷ</l>
<l>δήν, ἐπεὶ οὔ πω τοῖον ἀνήλυθεν ἐκ δόρυ γαίης,</l>
<l>ὡς σέ, γύναι, ἄγαμαί τε τέθηπά τε, δείδια δ᾽ αἰνῶς</l>
<l>γούνων ἅψασθαι: χαλεπὸν δέ με πένθος ἱκάνει.</l>
<l n="170">χθιζὸς ἐεικοστῷ φύγον ἤματι οἴνοπα πόντον:</l>
<l>τόφρα δέ μ᾽ αἰεὶ κῦμ᾽ ἐφόρει κραιπναί τε θύελλαι</l>
<l>νήσου ἀπ᾽ Ὠγυγίης. νῦν δ᾽ ἐνθάδε κάββαλε δαίμων,</l>
<l>ὄφρ᾽ ἔτι που καὶ τῇδε πάθω κακόν: οὐ γὰρ ὀίω</l>
<l>παύσεσθ᾽, ἀλλ᾽ ἔτι πολλὰ θεοὶ τελέουσι πάροιθεν.</l>
<l n="175">ἀλλά,  ἄνασσ᾽, ἐλέαιρε: σὲ γὰρ κακὰ πολλὰ μογήσας</l>
<l>ἐς πρώτην ἱκόμην, τῶν δ᾽ ἄλλων οὔ τινα οἶδα</l>
<l>ἀνθρώπων, οἳ τήνδε πόλιν καὶ γαῖαν ἔχουσιν.</l>
<l>ἄστυ δέ μοι δεῖξον, δὸς δὲ ῥάκος ἀμφιβαλέσθαι,</l>
<l>εἴ τί που εἴλυμα σπείρων ἔχες ἐνθάδ᾽ ἰοῦσα.</l>
<l n="180">σοὶ δὲ θεοὶ τόσα δοῖεν ὅσα φρεσὶ σῇσι μενοινᾷς,</l>
<l>ἄνδρα τε καὶ οἶκον, καὶ ὁμοφροσύνην ὀπάσειαν</l>
<l>ἐσθλήν: οὐ μὲν γὰρ τοῦ γε κρεῖσσον καὶ ἄρειον,</l>
<l>ἢ ὅθ᾽ ὁμοφρονέοντε νοήμασιν οἶκον ἔχητον</l>
<l>ἀνὴρ ἠδὲ γυνή: πόλλ᾽ ἄλγεα δυσμενέεσσι,</l>
<l n="185">χάρματα δ᾽ εὐμενέτῃσι,  μάλιστα δέ τ᾽ ἔκλυον αὐτοί.</l></q>
<l><milestone unit="para" ed="P" />τὸν δ᾽ αὖ Ναυσικάα λευκώλενος ἀντίον ηὔδα:</l>
<q direct="unspecified"><l>ξεῖν᾽, ἐπεὶ οὔτε κακῷ οὔτ᾽ ἄφρονι φωτὶ ἔοικας:</l>
<l>Ζεὺς δ᾽ αὐτὸς νέμει ὄλβον Ὀλύμπιος ἀνθρώποισιν,</l>
<l>ἐσθλοῖς ἠδὲ κακοῖσιν, ὅπως ἐθέλῃσιν, ἑκάστῳ:</l>
<l n="190">καί που σοὶ τάδ᾽ ἔδωκε,  σὲ δὲ χρὴ τετλάμεν ἔμπης.</l>
<l>νῦν δ᾽, ἐπεὶ ἡμετέρην τε πόλιν καὶ γαῖαν ἱκάνεις,</l>
<l>οὔτ᾽ οὖν ἐσθῆτος δευήσεαι οὔτε τευ ἄλλου,</l>
<l>ὧν ἐπέοιχ᾽ ἱκέτην ταλαπείριον ἀντιάσαντα.</l>
<l>ἄστυ δέ τοι δείξω, ἐρέω δέ τοι οὔνομα λαῶν.</l>
<l n="195">Φαίηκες μὲν τήνδε πόλιν καὶ γαῖαν ἔχουσιν,</l>
<l>εἰμὶ δ᾽ ἐγὼ θυγάτηρ μεγαλήτορος Ἀλκινόοιο,</l>
<l>τοῦ δ᾽ ἐκ Φαιήκων ἔχεται κάρτος τε βίη τε.</l></q>
<l><milestone unit="para" ed="P" />ἦ ῥα καὶ ἀμφιπόλοισιν ἐυπλοκάμοισι κέλευσε:</l>
<q direct="unspecified"><l>στῆτέ μοι, ἀμφίπολοι: πόσε φεύγετε φῶτα ἰδοῦσαι;</l>
<l n="200">ἦ μή πού τινα δυσμενέων φάσθ᾽ ἔμμεναι ἀνδρῶν;</l>
<l>οὐκ ἔσθ᾽ οὗτος ἀνὴρ διερὸς βροτὸς οὐδὲ γένηται,</l>
<l>ὅς κεν Φαιήκων ἀνδρῶν ἐς γαῖαν ἵκηται</l>
<l>δηιοτῆτα φέρων: μάλα γὰρ φίλοι ἀθανάτοισιν.</l>
<l>οἰκέομεν δ᾽ ἀπάνευθε πολυκλύστῳ ἐνὶ πόντῳ,</l>
<l n="205">ἔσχατοι,  οὐδέ τις ἄμμι βροτῶν ἐπιμίσγεται ἄλλος.</l>
<l>ἀλλ᾽ ὅδε τις δύστηνος ἀλώμενος ἐνθάδ᾽ ἱκάνει,</l>
<l>τὸν νῦν χρὴ κομέειν: πρὸς γὰρ Διός εἰσιν ἅπαντες</l>
<l>ξεῖνοί τε πτωχοί τε, δόσις δ᾽ ὀλίγη τε φίλη τε.</l>
<l>ἀλλὰ δότ᾽, ἀμφίπολοι, ξείνῳ βρῶσίν τε πόσιν τε,</l>
<l n="210">λούσατέ τ᾽ ἐν ποταμῷ,  ὅθ᾽ ἐπὶ σκέπας ἔστ᾽ ἀνέμοιο.</l></q>
<milestone n="211" unit="card" ed="p" />
<l><milestone unit="para" ed="P" />ὣς ἔφαθ᾽, αἱ δ᾽ ἔσταν τε καὶ ἀλλήλῃσι κέλευσαν,</l>
<l>κὰδ δ᾽ ἄρ᾽ Ὀδυσσῆ᾽ εἷσαν ἐπὶ σκέπας, ὡς ἐκέλευσεν</l>
<l>Ναυσικάα θυγάτηρ μεγαλήτορος Ἀλκινόοιο:</l>
<l>πὰρ δ᾽ ἄρα οἱ φᾶρός τε χιτῶνά τε εἵματ᾽ ἔθηκαν,</l>
<l n="215">δῶκαν δὲ χρυσέῃ ἐν ληκύθῳ ὑγρὸν ἔλαιον,</l>
<l>ἤνωγον δ᾽ ἄρα μιν λοῦσθαι ποταμοῖο ῥοῇσιν.</l>
<l>δή ῥα τότ᾽ ἀμφιπόλοισι μετηύδα δῖος Ὀδυσσεύς:</l>
<q direct="unspecified"><l>ἀμφίπολοι, στῆθ᾽ οὕτω ἀπόπροθεν, ὄφρ᾽ ἐγὼ αὐτὸς</l>
<l>ἅλμην ὤμοιιν ἀπολούσομαι, ἀμφὶ δ᾽ ἐλαίῳ</l>
<l n="220">χρίσομαι: ἦ γὰρ δηρὸν ἀπὸ χροός ἐστιν ἀλοιφή.</l>
<l>ἄντην δ᾽ οὐκ ἂν ἐγώ γε λοέσσομαι: αἰδέομαι γὰρ</l>
<l>γυμνοῦσθαι κούρῃσιν ἐυπλοκάμοισι μετελθών.</l></q>
<l><milestone unit="para" ed="P" />ὣς ἔφαθ᾽, αἱ δ᾽ ἀπάνευθεν ἴσαν, εἶπον δ᾽ ἄρα κούρῃ.</l>
<l>αὐτὰρ ὁ ἐκ ποταμοῦ χρόα νίζετο δῖος Ὀδυσσεὺς</l>
<l n="225">ἅλμην,  ἥ οἱ νῶτα καὶ εὐρέας ἄμπεχεν ὤμους,</l>
<l>ἐκ κεφαλῆς δ᾽ ἔσμηχεν ἁλὸς χνόον ἀτρυγέτοιο.</l>
<l>αὐτὰρ ἐπεὶ δὴ πάντα λοέσσατο καὶ λίπ᾽ ἄλειψεν,</l>
<l>ἀμφὶ δὲ εἵματα ἕσσαθ᾽ ἅ οἱ πόρε παρθένος ἀδμής,</l>
<l>τὸν μὲν Ἀθηναίη θῆκεν Διὸς ἐκγεγαυῖα</l>
<l n="230">μείζονά τ᾽ εἰσιδέειν καὶ πάσσονα,  κὰδ δὲ κάρητος</l>
<l>οὔλας ἧκε κόμας, ὑακινθίνῳ ἄνθει ὁμοίας.</l>
<l>ὡς δ᾽ ὅτε τις χρυσὸν περιχεύεται ἀργύρῳ ἀνὴρ</l>
<l>ἴδρις, ὃν Ἥφαιστος δέδαεν καὶ Παλλὰς Ἀθήνη</l>
<l>τέχνην παντοίην, χαρίεντα δὲ ἔργα τελείει,</l>
<l n="235">ὣς ἄρα τῷ κατέχευε χάριν κεφαλῇ τε καὶ ὤμοις.</l>
<l>ἕζετ᾽ ἔπειτ᾽ ἀπάνευθε κιὼν ἐπὶ θῖνα θαλάσσης,</l>
<l>κάλλεϊ καὶ χάρισι στίλβων: θηεῖτο δὲ κούρη.</l>
<l>δή ῥα τότ᾽ ἀμφιπόλοισιν ἐυπλοκάμοισι μετηύδα:</l>
<q direct="unspecified"><l><milestone unit="para" ed="P" />κλῦτέ μευ, ἀμφίπολοι λευκώλενοι, ὄφρα τι εἴπω.</l>
<l n="240">οὐ πάντων ἀέκητι θεῶν,  οἳ Ὄλυμπον ἔχουσιν,</l>
<l>Φαιήκεσσ᾽ ὅδ᾽ ἀνὴρ ἐπιμίσγεται ἀντιθέοισι:</l>
<l>πρόσθεν μὲν γὰρ δή μοι ἀεικέλιος δέατ᾽ εἶναι,</l>
<l>νῦν δὲ θεοῖσιν ἔοικε, τοὶ οὐρανὸν εὐρὺν ἔχουσιν.</l>
<l>αἲ γὰρ ἐμοὶ τοιόσδε πόσις κεκλημένος εἴη</l>
<l n="245">ἐνθάδε ναιετάων,  καὶ οἱ ἅδοι αὐτόθι μίμνειν.</l>
<l>ἀλλὰ δότ᾽, ἀμφίπολοι, ξείνῳ βρῶσίν τε πόσιν τε.</l></q>
<l><milestone unit="para" ed="P" />ὣς ἔφαθ᾽, αἱ δ᾽ ἄρα τῆς μάλα μὲν κλύον ἠδ᾽ ἐπίθοντο,</l>
<l>πὰρ δ᾽ ἄρ᾽ Ὀδυσσῆι ἔθεσαν βρῶσίν τε πόσιν τε.</l>
<l>ἦ τοι ὁ πῖνε καὶ ἦσθε πολύτλας δῖος Ὀδυσσεὺς</l>
<l n="250">ἁρπαλέως: δηρὸν γὰρ ἐδητύος ἦεν ἄπαστος.</l>
<milestone n="251" unit="card" ed="p" />
<l><milestone unit="para" ed="P" />αὐτὰρ Ναυσικάα λευκώλενος ἄλλ᾽ ἐνόησεν:</l>
<l>εἵματ᾽ ἄρα πτύξασα τίθει καλῆς ἐπ᾽ ἀπήνης,</l>
<l>ζεῦξεν δ᾽ ἡμιόνους κρατερώνυχας, ἂν δ᾽ ἔβη αὐτή,</l>
<l>ὤτρυνεν δ᾽ Ὀδυσῆα, ἔπος τ᾽ ἔφατ᾽ ἔκ τ᾽ ὀνόμαζεν:</l>
<q direct="unspecified"><l n="255">ὄρσεο δὴ νῦν, ξεῖνε, πόλινδ᾽ ἴμεν ὄφρα σε πέμψω</l>
<l>πατρὸς ἐμοῦ πρὸς δῶμα δαΐφρονος,  ἔνθα σέ φημι</l>
<l>πάντων Φαιήκων εἰδησέμεν ὅσσοι ἄριστοι.</l>
<l>ἀλλὰ μάλ᾽ ὧδ᾽ ἔρδειν, δοκέεις δέ μοι οὐκ ἀπινύσσειν:</l>
<l>ὄφρ᾽ ἂν μέν κ᾽ ἀγροὺς ἴομεν καὶ ἔργ᾽ ἀνθρώπων,</l>
<l n="260">τόφρα σὺν ἀμφιπόλοισι μεθ᾽ ἡμιόνους καὶ ἄμαξαν</l>
<l>καρπαλίμως ἔρχεσθαι: ἐγὼ δ᾽ ὁδὸν ἡγεμονεύσω.</l>
<l>αὐτὰρ ἐπὴν πόλιος ἐπιβήομεν, ἣν πέρι πύργος</l>
<l>ὑψηλός, καλὸς δὲ λιμὴν ἑκάτερθε πόληος,</l>
<l>λεπτὴ δ᾽ εἰσίθμη: νῆες δ᾽ ὁδὸν ἀμφιέλισσαι</l>
<l n="265">εἰρύαται: πᾶσιν γὰρ ἐπίστιόν ἐστιν ἑκάστῳ.</l>
<l>ἔνθα δέ τέ σφ᾽ ἀγορὴ καλὸν Ποσιδήιον ἀμφίς,</l>
<l>ῥυτοῖσιν λάεσσι κατωρυχέεσσ᾽ ἀραρυῖα.</l>
<l>ἔνθα δὲ νηῶν ὅπλα μελαινάων ἀλέγουσι,</l>
<l>πείσματα καὶ σπεῖρα, καὶ ἀποξύνουσιν ἐρετμά.</l>
<l n="270">οὐ γὰρ Φαιήκεσσι μέλει βιὸς οὐδὲ φαρέτρη,</l>
<l>ἀλλ᾽ ἱστοὶ καὶ ἐρετμὰ νεῶν καὶ νῆες ἐῖσαι,</l>
<l>ᾗσιν ἀγαλλόμενοι πολιὴν περόωσι θάλασσαν.</l>
<l>τῶν ἀλεείνω φῆμιν ἀδευκέα, μή τις ὀπίσσω</l>
<l>μωμεύῃ: μάλα δ᾽ εἰσὶν ὑπερφίαλοι κατὰ δῆμον:</l>
<l n="275">καί νύ τις ὧδ᾽ εἴπῃσι κακώτερος ἀντιβολήσας:</l>
<q direct="unspecified"><l>τίς δ᾽ ὅδε Ναυσικάᾳ ἕπεται καλός τε μέγας τε</l>
<l>ξεῖνος; ποῦ δέ μιν εὗρε; πόσις νύ οἱ ἔσσεται αὐτῇ.</l>
<l>ἦ τινά που πλαγχθέντα κομίσσατο ἧς ἀπὸ νηὸς</l>
<l>ἀνδρῶν τηλεδαπῶν, ἐπεὶ οὔ τινες ἐγγύθεν εἰσίν:</l>
<l n="280">ἤ τίς οἱ εὐξαμένῃ πολυάρητος θεὸς ἦλθεν</l>
<l>οὐρανόθεν καταβάς, ἕξει δέ μιν ἤματα πάντα.</l>
<l>βέλτερον, εἰ καὐτή περ ἐποιχομένη πόσιν εὗρεν</l>
<l>ἄλλοθεν: ἦ γὰρ τούσδε γ᾽ ἀτιμάζει κατὰ δῆμον</l>
<l>Φαίηκας, τοί μιν μνῶνται πολέες τε καὶ ἐσθλοί.</l></q>
<l n="285">ὣς ἐρέουσιν,  ἐμοὶ δέ κ᾽ ὀνείδεα ταῦτα γένοιτο.</l>
<l>καὶ δ᾽ ἄλλῃ νεμεσῶ, ἥ τις τοιαῦτά γε ῥέζοι,</l>
<l>ἥ τ᾽ ἀέκητι φίλων πατρὸς καὶ μητρὸς ἐόντων,</l>
<l>ἀνδράσι μίσγηται, πρίν γ᾽ ἀμφάδιον γάμον ἐλθεῖν.</l>
<milestone n="288" unit="card" ed="p" />
<l>ξεῖνε, σὺ δ᾽ ὦκ᾽ ἐμέθεν ξυνίει ἔπος, ὄφρα τάχιστα</l>
<l n="290">πομπῆς καὶ νόστοιο τύχῃς παρὰ πατρὸς ἐμοῖο.</l>
<l>δήεις ἀγλαὸν ἄλσος Ἀθήνης ἄγχι κελεύθου</l>
<l>αἰγείρων: ἐν δὲ κρήνη νάει, ἀμφὶ δὲ λειμών:</l>
<l>ἔνθα δὲ πατρὸς ἐμοῦ τέμενος τεθαλυῖά τ᾽ ἀλωή,</l>
<l>τόσσον ἀπὸ πτόλιος, ὅσσον τε γέγωνε βοήσας.</l>
<l n="295">ἔνθα καθεζόμενος μεῖναι χρόνον,  εἰς ὅ κεν ἡμεῖς</l>
<l>ἄστυδε ἔλθωμεν καὶ ἱκώμεθα δώματα πατρός.</l>
<l>αὐτὰρ ἐπὴν ἡμέας ἔλπῃ ποτὶ δώματ᾽ ἀφῖχθαι,</l>
<l>καὶ τότε Φαιήκων ἴμεν ἐς πόλιν ἠδ᾽ ἐρέεσθαι</l>
<l>δώματα πατρὸς ἐμοῦ μεγαλήτορος Ἀλκινόοιο.</l>
<l n="300">ῥεῖα δ᾽ ἀρίγνωτ᾽ ἐστί,  καὶ ἂν πάϊς ἡγήσαιτο</l>
<l>νήπιος: οὐ μὲν γάρ τι ἐοικότα τοῖσι τέτυκται</l>
<l>δώματα Φαιήκων, οἷος δόμος Ἀλκινόοιο</l>
<l>ἥρωος. ἀλλ᾽ ὁπότ᾽ ἄν σε δόμοι κεκύθωσι καὶ αὐλή,</l>
<l>ὦκα μάλα μεγάροιο διελθέμεν, ὄφρ᾽ ἂν ἵκηαι</l>
<l n="305">μητέρ᾽ ἐμήν: ἡ δ᾽ ἧσται ἐπ᾽ ἐσχάρῃ ἐν πυρὸς αὐγῇ,</l>
<l>ἠλάκατα στρωφῶσ᾽ ἁλιπόρφυρα, θαῦμα ἰδέσθαι,</l>
<l>κίονι κεκλιμένη: δμωαὶ δέ οἱ εἵατ᾽ ὄπισθεν.</l>
<l>ἔνθα δὲ πατρὸς ἐμοῖο θρόνος ποτικέκλιται αὐτῇ,</l>
<l>τῷ ὅ γε οἰνοποτάζει ἐφήμενος ἀθάνατος ὥς.</l>
<l n="310">τὸν παραμειψάμενος μητρὸς περὶ γούνασι χεῖρας</l>
<l>βάλλειν ἡμετέρης, ἵνα νόστιμον ἦμαρ ἴδηαι</l>
<l>χαίρων καρπαλίμως, εἰ καὶ μάλα τηλόθεν ἐσσί.</l>
<l>εἴ κέν τοι κείνη γε φίλα φρονέῃσ᾽ ἐνὶ θυμῷ,</l>
<l>ἐλπωρή τοι ἔπειτα φίλους τ᾽ ἰδέειν καὶ ἱκέσθαι</l>
<l n="315">οἶκον ἐυκτίμενον καὶ σὴν ἐς πατρίδα γαῖαν.</l></q>
<l><milestone unit="para" ed="P" />ὣς ἄρα φωνήσασ᾽ ἵμασεν μάστιγι φαεινῇ</l>
<l>ἡμιόνους: αἱ δ᾽ ὦκα λίπον ποταμοῖο ῥέεθρα.</l>
<l>αἱ δ᾽ ἐὺ μὲν τρώχων, ἐὺ δὲ πλίσσοντο πόδεσσιν:</l>
<l>ἡ δὲ μάλ᾽ ἡνιόχευεν, ὅπως ἅμ᾽ ἑποίατο πεζοὶ</l>
<l n="320">ἀμφίπολοί τ᾽ Ὀδυσεύς τε, νόῳ δ᾽ ἐπέβαλλεν ἱμάσθλην.</l>
<l>δύσετό τ᾽ ἠέλιος καὶ τοὶ κλυτὸν ἄλσος ἵκοντο</l>
<l>ἱρὸν Ἀθηναίης, ἵν᾽ ἄρ᾽ ἕζετο δῖος Ὀδυσσεύς.</l>
<l>αὐτίκ᾽ ἔπειτ᾽ ἠρᾶτο Διὸς κούρῃ μεγάλοιο:</l>
<q direct="unspecified"><l>κλῦθί μευ, αἰγιόχοιο Διὸς τέκος, Ἀτρυτώνη:</l>
<l n="325">νῦν δή πέρ μευ ἄκουσον,  ἐπεὶ πάρος οὔ ποτ᾽ ἄκουσας</l>
<l>ῥαιομένου, ὅτε μ᾽ ἔρραιε κλυτὸς ἐννοσίγαιος.</l>
<l>δός μ᾽ ἐς Φαίηκας φίλον ἐλθεῖν ἠδ᾽ ἐλεεινόν.</l></q>
<l><milestone unit="para" ed="P" />ὣς ἔφατ᾽ εὐχόμενος, τοῦ δ᾽ ἔκλυε Παλλὰς Ἀθήνη.</l>
<l>αὐτῷ δ᾽ οὔ πω φαίνετ᾽ ἐναντίη: αἴδετο γάρ ῥα</l>
<l n="330">πατροκασίγνητον: ὁ δ᾽ ἐπιζαφελῶς μενέαινεν</l>
<l>ἀντιθέῳ Ὀδυσῆι πάρος ἣν γαῖαν ἱκέσθαι.</l>
</div1></body></text></TEI.2>