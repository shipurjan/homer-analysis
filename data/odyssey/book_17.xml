<?xml version="1.0" encoding="utf-8"?>
<TEI.2><text><body><div1 n="17" type="Book" org="uniform" sample="complete">
<milestone n="1" unit="card" ed="p" />
<l>ἦμος δ᾽ ἠριγένεια φάνη ῥοδοδάκτυλος Ἠώς,</l>
<l>δὴ τότ᾽ ἔπειθ᾽ ὑπὸ ποσσὶν ἐδήσατο καλὰ πέδιλα</l>
<l>Τηλέμαχος, φίλος υἱὸς Ὀδυσσῆος θείοιο,</l>
<l>εἵλετο δ᾽ ἄλκιμον ἔγχος, ὅ οἱ παλάμηφιν ἀρήρει,</l>
<l n="5">ἄστυδε ἱέμενος,  καὶ ἑὸν προσέειπε συβώτην:</l>
<q direct="unspecified"><l><milestone unit="para" ed="P" />ἄττ᾽, ἦ τοι μὲν ἐγὼν εἶμ᾽ ἐς πόλιν, ὄφρα με μήτηρ</l>
<l>ὄψεται: οὐ γάρ μιν πρόσθεν παύσεσθαι ὀΐω</l>
<l>κλαυθμοῦ τε στυγεροῖο γόοιό τε δακρυόεντος,</l>
<l>πρίν γ᾽ αὐτόν με ἴδηται: ἀτὰρ σοί γ᾽ ὧδ᾽ ἐπιτέλλω.</l>
<l n="10">τὸν ξεῖνον δύστηνον ἄγ᾽ ἐς πόλιν,  ὄφρ᾽ ἂν ἐκεῖθι</l>
<l>δαῖτα πτωχεύῃ: δώσει δέ οἱ ὅς κ᾽ ἐθέλῃσι</l>
<l>πύρνον καὶ κοτύλην: ἐμὲ δ᾽ οὔ πως ἔστιν ἅπαντας</l>
<l>ἀνθρώπους ἀνέχεσθαι, ἔχοντά περ ἄλγεα θυμῷ:</l>
<l>ὁ ξεῖνος δ᾽ εἴ περ μάλα μηνίει, ἄλγιον αὐτῷ</l>
<l n="15">ἔσσεται: ἦ γὰρ ἐμοὶ φίλ᾽ ἀληθέα μυθήσασθαι.</l></q>
<l><milestone unit="para" ed="P" />τὸν δ᾽ ἀπαμειβόμενος προσέφη πολύμητις Ὀδυσσεύς:</l>
<q direct="unspecified"><l>ὦ φίλος, οὐδέ τοι αὐτὸς ἐρύκεσθαι μενεαίνω:</l>
<l>πτωχῷ βέλτερόν ἐστι κατὰ πτόλιν ἠὲ κατ᾽ ἀγροὺς</l>
<l>δαῖτα πτωχεύειν: δώσει δέ μοι ὅς κ᾽ ἐθέλῃσιν.</l>
<l n="20">οὐ γὰρ ἐπὶ σταθμοῖσι μένειν ἔτι τηλίκος εἰμί,</l>
<l>ὥστ᾽ ἐπιτειλαμένῳ σημάντορι πάντα πιθέσθαι.</l>
<l>ἀλλ᾽ ἔρχευ: ἐμὲ δ᾽ ἄξει ἀνὴρ ὅδε, τὸν σὺ κελεύεις,</l>
<l>αὐτίκ᾽ ἐπεί κε πυρὸς θερέω ἀλέη τε γένηται.</l>
<l>αἰνῶς γὰρ τάδε εἵματ᾽ ἔχω κακά: μή με δαμάσσῃ</l>
<l n="25">στίβη ὑπηοίη: ἕκαθεν δέ τε ἄστυ φάτ᾽ εἶναι.</l></q>
<l><milestone unit="para" ed="P" />ὣς φάτο, Τηλέμαχος δὲ διὰ σταθμοῖο βεβήκει,</l>
<l>κραιπνὰ ποσὶ προβιβάς, κακὰ δὲ μνηστῆρσι φύτευεν.</l>
<l>αὐτὰρ ἐπεί ῥ᾽ ἵκανε δόμους εὖ ναιετάοντας,</l>
<l>ἔγχος μέν ῥ᾽ ἔστησε φέρων πρὸς κίονα μακρήν,</l>
<l n="30">αὐτὸς δ᾽ εἴσω ἴεν καὶ ὑπέρβη λάϊνον οὐδόν.</l>
<l><milestone unit="para" ed="P" />τὸν δὲ πολὺ πρώτη εἶδε τροφὸς Εὐρύκλεια,</l>
<l>κώεα καστορνῦσα θρόνοις ἔνι δαιδαλέοισι,</l>
<l>δακρύσασα δ᾽ ἔπειτ᾽ ἰθὺς κίεν: ἀμφὶ δ᾽ ἄρ᾽ ἄλλαι</l>
<l>δμῳαὶ Ὀδυσσῆος ταλασίφρονος ἠγερέθοντο,</l>
<l n="35">καὶ κύνεον ἀγαπαζόμεναι κεφαλήν τε καὶ ὤμους.</l>
<l><milestone unit="para" ed="P" />ἡ δ᾽ ἴεν ἐκ θαλάμοιο περίφρων Πηνελόπεια,</l>
<l>Ἀρτέμιδι ἰκέλη ἠὲ χρυσέῃ Ἀφροδίτῃ,</l>
<l>ἀμφὶ δὲ παιδὶ φίλῳ βάλε πήχεε δακρύσασα,</l>
<l>κύσσε δέ μιν κεφαλήν τε καὶ ἄμφω φάεα καλά,</l>
<l n="40">καί ῥ᾽ ὀλοφυρομένη ἔπεα πτερόεντα προσηύδα:</l>
<q direct="unspecified"><l><milestone unit="para" ed="P" />ἦλθες, Τηλέμαχε, γλυκερὸν φάος. οὔ σ᾽ ἔτ᾽ ἐγώ γε</l>
<l>ὄψεσθαι ἐφάμην, ἐπεὶ ᾤχεο νηῒ Πύλονδε</l>
<l>λάθρη, ἐμεῦ ἀέκητι, φίλου μετὰ πατρὸς ἀκουήν.</l>
<l>ἀλλ᾽ ἄγε μοι κατάλεξον ὅπως ἤντησας ὀπωπῆς.</l></q>
<milestone n="45" unit="card" ed="p" />
<l n="45">τὴν δ᾽ αὖ Τηλέμαχος πεπνυμένος ἀντίον ηὔδα:</l>
<q direct="unspecified"><l>μῆτερ ἐμή, μή μοι γόον ὄρνυθι μηδέ μοι ἦτορ</l>
<l>ἐν στήθεσσιν ὄρινε φυγόντι περ αἰπὺν ὄλεθρον:</l>
<l>ἀλλ᾽ ὑδρηναμένη, καθαρὰ χροῒ εἵμαθ᾽ ἑλοῦσα,</l>
<l>εἰς ὑπερῷ᾽ ἀναβᾶσα σὺν ἀμφιπόλοισι γυναιξὶν</l>
<l n="50">εὔχεο πᾶσι θεοῖσι τεληέσσας ἑκατόμβας</l>
<l>ῥέξειν, αἴ κέ ποθι Ζεὺς ἄντιτα ἔργα τελέσσῃ.</l>
<l>αὐτὰρ ἐγὼν ἀγορὴν ἐσελεύσομαι, ὄφρα καλέσσω</l>
<l>ξεῖνον, ὅτις μοι κεῖθεν ἅμ᾽ ἕσπετο δεῦρο κιόντι.</l>
<l>τὸν μὲν ἐγὼ προὔπεμψα σὺν ἀντιθέοις ἑτάροισι,</l>
<l n="55">Πείραιον δέ μιν ἠνώγεα προτὶ οἶκον ἄγοντα</l>
<l>ἐνδυκέως φιλέειν καὶ τιέμεν, εἰς ὅ κεν ἔλθω.</l></q>
<l><milestone unit="para" ed="P" />ὣς ἄρ᾽ ἐφώνησεν, τῇ δ᾽ ἄπτερος ἔπλετο μῦθος.</l>
<l>ἡ δ᾽ ὑδρηναμένη, καθαρὰ χροῒ εἵμαθ᾽ ἑλοῦσα,</l>
<l>εὔχετο πᾶσι θεοῖσι τεληέσσας ἑκατόμβας</l>
<l n="60">ῥέξειν,  αἴ κέ ποθι Ζεὺς ἄντιτα ἔργα τελέσσῃ.</l>
<l><milestone unit="para" ed="P" />Τηλέμαχος δ᾽ ἄρ᾽ ἔπειτα διὲκ μεγάροιο βεβήκει</l>
<l>ἔγχος ἔχων: ἅμα τῷ γε δύω κύνες  ἀργοὶ ἕποντο.</l>
<l>θεσπεσίην δ᾽ ἄρα τῷ γε χάριν κατέχευεν Ἀθήνη:</l>
<l>τὸν δ᾽ ἄρα πάντες λαοὶ ἐπερχόμενον θηεῦντο.</l>
<l n="65">ἀμφὶ δέ μιν μνηστῆρες ἀγήνορες ἠγερέθοντο</l>
<l>ἔσθλ᾽ ἀγορεύοντες, κακὰ δὲ φρεσὶ βυσσοδόμευον.</l>
<l>αὐτὰρ ὁ τῶν μὲν ἔπειτα ἀλεύατο πουλὺν ὅμιλον,</l>
<l>ἀλλ᾽ ἵνα Μέντωρ ἧστο καὶ Ἄντιφος ἠδ᾽ Ἁλιθέρσης,</l>
<l>οἵ τε οἱ ἐξ ἀρχῆς πατρώϊοι ἦσαν ἑταῖροι,</l>
<l n="70">ἔνθα καθέζετ᾽ ἰών: τοὶ δ᾽ ἐξερέεινον ἕκαστα.</l>
<l>τοῖσι δὲ Πείραιος δουρικλυτὸς ἐγγύθεν ἦλθεν</l>
<l>ξεῖνον ἄγων ἀγορήνδε διὰ πτόλιν: οὐδ᾽ ἄρ᾽ ἔτι δὴν</l>
<l>Τηλέμαχος ξείνοιο ἑκὰς τράπετ᾽, ἀλλὰ παρέστη.</l>
<l>τὸν καὶ Πείραιος πρότερος πρὸς μῦθον ἔειπε:</l>
<q direct="unspecified"><l n="75"><milestone unit="para" ed="P" />Τηλέμαχ᾽, αἶψ᾽ ὄτρυνον ἐμὸν ποτὶ δῶμα γυναῖκας,</l>
<l>ὥς τοι δῶρ᾽ ἀποπέμψω,  ἅ τοι Μενέλαος ἔδωκε.</l></q>
<l><milestone unit="para" ed="P" />τὸν δ᾽ αὖ Τηλέμαχος πεπνυμένος ἀντίον ηὔδα:</l>
<q direct="unspecified"><l>Πείραι᾽, οὐ γάρ τ᾽ ἴδμεν ὅπως ἔσται τάδε ἔργα.</l>
<l>εἴ κεν ἐμὲ μνηστῆρες ἀγήνορες ἐν μεγάροισι</l>
<l n="80">λάθρη κτείναντες πατρώϊα πάντα δάσωνται,</l>
<l>αὐτὸν ἔχοντά σε βούλομ᾽ ἐπαυρέμεν, ἤ τινα τῶνδε:</l>
<l>εἰ δέ κ᾽ ἐγὼ τούτοισι φόνον καὶ κῆρα φυτεύσω,</l>
<l>δὴ τότε μοι χαίροντι φέρειν πρὸς δώματα χαίρων.</l></q>
<milestone n="84" unit="card" ed="p" />
<l><milestone unit="para" ed="P" />ὣς εἰπὼν ξεῖνον ταλαπείριον ἦγεν ἐς οἶκον.</l>
<l n="85">αὐτὰρ ἐπεί ῥ᾽ ἵκοντο δόμους εὖ ναιετάοντας,</l>
<l>χλαίνας μὲν κατέθεντο κατὰ κλισμούς τε θρόνους τε,</l>
<l>ἐς δ᾽ ἀσαμίνθους βάντες ἐϋξέστας λούσαντο.</l>
<l>τοὺς δ᾽ ἐπεὶ οὖν δμῳαὶ λοῦσαν καὶ χρῖσαν ἐλαίῳ,</l>
<l>ἀμφὶ δ᾽ ἄρα χλαίνας οὔλας βάλον ἠδὲ χιτῶνας,</l>
<l n="90">ἔκ ῥ᾽ ἀσαμίνθων βάντες ἐπὶ κλισμοῖσι καθῖζον.</l>
<l>χέρνιβα δ᾽ ἀμφίπολος προχόῳ ἐπέχευε φέρουσα</l>
<l>καλῇ χρυσείῃ, ὑπὲρ ἀργυρέοιο λέβητος,</l>
<l>νίψασθαι: παρὰ δὲ ξεστὴν ἐτάνυσσε τράπεζαν.</l>
<l>σῖτον δ᾽ αἰδοίη ταμίη παρέθηκε φέρουσα,</l>
<l n="95">εἴδατα πόλλ᾽ ἐπιθεῖσα,  χαριζομένη παρεόντων.</l>
<l>μήτηρ δ᾽ ἀντίον ἷζε παρὰ σταθμὸν μεγάροιο</l>
<l>κλισμῷ κεκλιμένη, λέπτ᾽ ἠλάκατα στρωφῶσα.</l>
<l>οἱ δ᾽ ἐπ᾽ ὀνείαθ᾽ ἑτοῖμα προκείμενα χεῖρας ἴαλλον,</l>
<l>αὐτὰρ ἐπεὶ πόσιος καὶ ἐδητύος ἐξ ἔρον ἕντο,</l>
<l n="100">τοῖσι δὲ μύθων ἦρχε περίφρων Πηνελόπεια:</l>
<q direct="unspecified"><l><milestone unit="para" ed="P" />Τηλέμαχ᾽, ἦ τοι ἐγὼν ὑπερώϊον εἰσαναβᾶσα</l>
<l>λέξομαι εἰς εὐνήν, ἥ μοι στονόεσσα τέτυκται,</l>
<l>αἰεὶ δάκρυσ᾽ ἐμοῖσι πεφυρμένη, ἐξ οὗ Ὀδυσσεὺς</l>
<l>ᾤχεθ᾽ ἅμ᾽ Ἀτρεΐδῃσιν ἐς Ἴλιον: οὐδέ μοι ἔτλης,</l>
<l n="105">πρὶν ἐλθεῖν μνηστῆρας ἀγήνορας ἐς τόδε δῶμα,</l>
<l>νόστον σοῦ πατρὸς σάφα εἰπέμεν, εἴ που ἄκουσας.</l></q>
<l><milestone unit="para" ed="P" />τὴν δ᾽ αὖ Τηλέμαχος πεπνυμένος ἀντίον ηὔδα:</l>
<q direct="unspecified"><l>τοιγὰρ ἐγώ τοι, μῆτερ, ἀληθείην καταλέξω.</l>
<l>ᾠχόμεθ᾽ ἔς τε Πύλον καὶ Νέστορα, ποιμένα λαῶν:</l>
<l n="110">δεξάμενος δέ με κεῖνος ἐν ὑψηλοῖσι δόμοισιν</l>
<l>ἐνδυκέως ἐφίλει, ὡς εἴ τε πατὴρ ἑὸν υἱὸν</l>
<l>ἐλθόντα χρόνιον νέον ἄλλοθεν: ὣς ἐμὲ κεῖνος</l>
<l>ἐνδυκέως ἐκόμιζε σὺν υἱάσι κυδαλίμοισιν.</l>
<l>αὐτὰρ Ὀδυσσῆος ταλασίφρονος οὔ ποτ᾽ ἔφασκεν,</l>
<l n="115">ζωοῦ οὐδὲ θανόντος,  ἐπιχθονίων τευ ἀκοῦσαι:</l>
<l>ἀλλά μ᾽ ἐς Ἀτρεΐδην, δουρικλειτὸν Μενέλαον,</l>
<l>ἵπποισι προὔπεμψε καὶ ἅρμασι κολλητοῖσιν.</l>
<l>ἔνθ᾽ ἴδον Ἀργείην Ἑλένην, ἧς εἵνεκα πολλὰ</l>
<l>Ἀργεῖοι Τρῶές τε θεῶν ἰότητι μόγησαν.</l>
<milestone n="120" unit="card" ed="p" />
<l n="120">εἴρετο δ᾽ αὐτίκ᾽ ἔπειτα βοὴν ἀγαθὸς Μενέλαος</l>
<l>ὅττευ χρηΐζων ἱκόμην Λακεδαίμονα δῖαν:</l>
<l>αὐτὰρ ἐγὼ τῷ πᾶσαν ἀληθείην κατέλεξα:</l>
<l>καὶ τότε δή με ἔπεσσιν ἀμειβόμενος προσέειπεν:</l>
<q direct="unspecified"><l><milestone unit="para" ed="P" />ὢ πόποι, ἦ μάλα δὴ κρατερόφρονος ἀνδρὸς ἐν εὐνῇ</l>
<l n="125">ἤθελον εὐνηθῆναι,  ἀνάλκιδες αὐτοὶ ἐόντες.</l>
<l>ὡς δ᾽ ὁπότ᾽ ἐν ξυλόχῳ ἔλαφος κρατεροῖο λέοντος</l>
<l>νεβροὺς κοιμήσασα νεηγενέας γαλαθηνοὺς</l>
<l>κνημοὺς ἐξερέῃσι καὶ ἄγκεα ποιήεντα</l>
<l>βοσκομένη, ὁ δ᾽ ἔπειτα ἑὴν εἰσήλυθεν εὐνήν,</l>
<l n="130">ἀμφοτέροισι δὲ τοῖσιν ἀεικέα πότμον ἐφῆκεν,</l>
<l>ὣς Ὀδυσεὺς κείνοισιν ἀεικέα πότμον ἐφήσει.</l>
<l>αἲ γάρ, Ζεῦ τε πάτερ καὶ Ἀθηναίη καὶ Ἄπολλον,</l>
<l>τοῖος ἐὼν οἷός ποτ᾽ ἐϋκτιμένῃ ἐνὶ Λέσβῳ</l>
<l>ἐξ ἔριδος Φιλομηλεΐδῃ ἐπάλαισεν ἀναστάς,</l>
<l n="135">κὰδ δ᾽ ἔβαλε κρατερῶς,  κεχάροντο δὲ πάντες Ἀχαιοί,</l>
<l>τοῖος ἐὼν μνηστῆρσιν ὁμιλήσειεν Ὀδυσσεύς:</l>
<l>πάντες κ᾽ ὠκύμοροί τε γενοίατο πικρόγαμοί τε.</l>
<l>ταῦτα δ᾽ ἅ μ᾽ εἰρωτᾷς καὶ λίσσεαι, οὐκ ἂν ἐγώ γε</l>
<l>ἄλλα παρὲξ εἴποιμι παρακλιδὸν οὐδ᾽ ἀπατήσω,</l>
<l n="140">ἀλλὰ τὰ μέν μοι ἔειπε γέρων ἅλιος νημερτής,</l>
<l>τῶν οὐδέν τοι ἐγὼ κρύψω ἔπος οὐδ᾽ ἐπικεύσω.</l>
<l>φῆ μιν ὅ γ᾽ ἐν νήσῳ ἰδέειν κρατέρ᾽ ἄλγε᾽ ἔχοντα,</l>
<l>νύμφης ἐν μεγάροισι Καλυψοῦς, ἥ μιν ἀνάγκῃ</l>
<l>ἴσχει: ὁ δ᾽ οὐ δύναται ἣν πατρίδα γαῖαν ἱκέσθαι.</l>
<l n="145">οὐ γάρ οἱ πάρα νῆες ἐπήρετμοι καὶ ἑταῖροι,</l>
<l>οἵ κέν μιν πέμποιεν ἐπ᾽ εὐρέα νῶτα θαλάσσης</l></q>
<l><milestone unit="para" ed="P" />ὣς ἔφατ᾽ Ἀτρεΐδης, δουρικλειτὸς Μενέλαος.</l>
<l>ταῦτα τελευτήσας νεόμην: ἔδοσαν δέ μοι οὖρον</l>
<l>ἀθάνατοι, τοί μ᾽ ὦκα φίλην ἐς πατρίδ᾽ ἔπεμψαν.</l></q>
<l n="150"><milestone unit="para" ed="P" />ὣς φάτο,  τῇ δ᾽ ἄρα θυμὸν ἐνὶ στήθεσσιν ὄρινε.</l>
<l>τοῖσι δὲ καὶ μετέειπε Θεοκλύμενος θεοειδής:</l>
<q direct="unspecified"><l><milestone unit="para" ed="P" />ὦ γύναι αἰδοίη Λαερτιάδεω Ὀδυσῆος,</l>
<l>ἦ τοι ὅ γ᾽ οὐ σάφα οἶδεν, ἐμεῖο δὲ σύνθεο μῦθον:</l>
<l>ἀτρεκέως γάρ σοι μαντεύσομαι οὐδ᾽ ἐπικεύσω:</l>
<l n="155">ἴστω νῦν Ζεὺς πρῶτα θεῶν,  ξενίη τε τράπεζα</l>
<l>ἱστίη τ᾽ Ὀδυσῆος ἀμύμονος, ἣν ἀφικάνω,</l>
<l>ὡς ἦ τοι Ὀδυσεὺς ἤδη ἐν πατρίδι γαίῃ,</l>
<l>ἥμενος ἢ ἕρπων, τάδε πευθόμενος κακὰ ἔργα,</l>
<l>ἔστιν, ἀτὰρ μνηστῆρσι κακὸν πάντεσσι φυτεύει:</l>
<l n="160">τοῖον ἐγὼν οἰωνὸν ἐϋσσέλμου ἐπὶ νηὸς</l>
<l>ἥμενος ἐφρασάμην καὶ Τηλεμάχῳ ἐγεγώνευν.</l></q>
<l><milestone unit="para" ed="P" />τὸν δ᾽ αὖτε προσέειπε περίφρων Πηνελόπεια:</l>
<q direct="unspecified"><l>αἲ γὰρ τοῦτο, ξεῖνε, ἔπος τετελεσμένον εἴη:</l>
<l>τῷ κε τάχα γνοίης φιλότητά τε πολλά τε δῶρα</l>
<l n="165">ἐξ ἐμεῦ,  ὡς ἄν τίς σε συναντόμενος μακαρίζοι.</l></q>
<milestone n="166" unit="card" ed="p" />
<l><milestone unit="para" ed="P" />ὣς οἱ μὲν τοιαῦτα πρὸς ἀλλήλους ἀγόρευον,</l>
<l>μνηστῆρες δὲ πάροιθεν Ὀδυσσῆος μεγάροιο</l>
<l>δίσκοισιν τέρποντο καὶ αἰγανέῃσιν ἱέντες,</l>
<l>ἐν τυκτῷ δαπέδῳ, ὅθι περ πάρος ὕβριν ἔχοντες.</l>
<l n="170">ἀλλ᾽ ὅτε δὴ δείπνηστος ἔην καὶ ἐπήλυθε μῆλα</l>
<l>πάντοθεν ἐξ ἀγρῶν, οἱ δ᾽ ἤγαγον οἳ τὸ πάρος περ,</l>
<l>καὶ τότε δή σφιν ἔειπε Μέδων: ὃς γάρ ῥα μάλιστα</l>
<l>ἥνδανε κηρύκων, καὶ σφιν παρεγίγνετο δαιτί:</l>
<q direct="unspecified"><l><milestone unit="para" ed="P" />κοῦροι, ἐπεὶ δὴ πάντες ἐτέρφθητε φρέν᾽ ἀέθλοις,</l>
<l n="175">ἔρχεσθε πρὸς δώμαθ᾽,  ἵν᾽ ἐντυνώμεθα δαῖτα:</l>
<l>οὐ μὲν γάρ τι χέρειον ἐν ὥρῃ δεῖπνον ἑλέσθαι.</l></q>
<l><milestone unit="para" ed="P" />ὣς ἔφαθ᾽, οἱ δ᾽ ἀνστάντες ἔβαν πείθοντό τε μύθῳ.</l>
<l>αὐτὰρ ἐπεί ῥ᾽ ἵκοντο δόμους εὖ ναιετάοντας,</l>
<l>χλαίνας μὲν κατέθεντο κατὰ κλισμούς τε θρόνους τε,</l>
<l n="180">οἱ δ᾽ ἱέρευον ὄϊς μεγάλους καὶ πίονας αἶγας,</l>
<l>ἵρευον δὲ σύας σιάλους καὶ βοῦν ἀγελαίην,</l>
<l>δαῖτ᾽ ἐντυνόμενοι. τοὶ δ᾽ ἐξ ἀγροῖο πόλινδε</l>
<l>ὠτρύνοντ᾽ Ὀδυσεύς τ᾽ ἰέναι καὶ δῖος ὑφορβός.</l>
<l>τοῖσι δὲ μύθων ἦρχε συβώτης, ὄρχαμος ἀνδρῶν:</l>
<q direct="unspecified"><l n="185"><milestone unit="para" ed="P" />ξεῖν᾽,  ἐπεὶ ἂρ δὴ ἔπειτα πόλινδ᾽ ἰέναι μενεαίνεις</l>
<l>σήμερον, ὡς ἐπέτελλεν ἄναξ ἐμός—ἦ σ᾽ ἂν ἐγώ γε</l>
<l>αὐτοῦ βουλοίμην σταθμῶν ῥυτῆρα λιπέσθαι:</l>
<l>ἀλλὰ τὸν αἰδέομαι καὶ δείδια, μή μοι ὀπίσσω</l>
<l>νεικείῃ: χαλεπαὶ δέ τ᾽ ἀνάκτων εἰσὶν ὁμοκλαί—</l>
<l n="190">ἀλλ᾽ ἄγε νῦν ἴομεν: δὴ γὰρ μέμβλωκε μάλιστα</l>
<l>ἦμαρ, ἀτὰρ τάχα τοι ποτὶ ἕσπερα ῥίγιον ἔσται.</l></q>
<l><milestone unit="para" ed="P" />τὸν δ᾽ ἀπαμειβόμενος προσέφη πολύμητις Ὀδυσσεύς:</l>
<q direct="unspecified"><l>γιγνώσκω, φρονέω: τά γε δὴ νοέοντι κελεύεις.</l>
<l>ἀλλ᾽ ἴομεν, σὺ δ᾽ ἔπειτα διαμπερὲς ἡγεμόνευε.</l>
<l n="195">δὸς δέ μοι,  εἴ ποθί τοι ῥόπαλον τετμημένον ἐστίν,</l>
<l>σκηρίπτεσθ᾽, ἐπεὶ ἦ φατ᾽ ἀρισφαλέ᾽ ἔμμεναι οὐδόν.</l></q>
<l><milestone unit="para" ed="P" />ἦ ῥα καὶ ἀμφ᾽ ὤμοισιν ἀεικέα βάλλετο πήρην,</l>
<l>πυκνὰ ῥωγαλέην: ἐν δὲ στρόφος ἦεν ἀορτήρ:</l>
<l>Εὔμαιος δ᾽ ἄρα οἱ σκῆπτρον θυμαρὲς ἔδωκε.</l>
<l n="200">τὼ βήτην,  σταθμὸν δὲ κύνες καὶ βώτορες ἄνδρες</l>
<l>ῥύατ᾽ ὄπισθε μένοντες: ὁ δ᾽ ἐς πόλιν ἦγεν ἄνακτα</l>
<l>πτωχῷ λευγαλέῳ ἐναλίγκιον ἠδὲ γέροντι,</l>
<l>σκηπτόμενον: τὰ δὲ λυγρὰ περὶ χροῒ εἵματα ἕστο.</l>
<milestone n="204" unit="card" ed="p" />
<l><milestone unit="para" ed="P" />ἀλλ᾽ ὅτε δὴ στείχοντες ὁδὸν κάτα παιπαλόεσσαν</l>
<l n="205">ἄστεος ἐγγὺς ἔσαν καὶ ἐπὶ κρήνην ἀφίκοντο</l>
<l>τυκτὴν καλλίροον, ὅθεν ὑδρεύοντο πολῖται,</l>
<l>τὴν ποίησ᾽ Ἴθακος καὶ Νήριτος ἠδὲ Πολύκτωρ:</l>
<l>ἀμφὶ δ᾽ ἄρ᾽ αἰγείρων ὑδατοτρεφέων ἦν ἄλσος,</l>
<l>πάντοσε κυκλοτερές, κατὰ δὲ ψυχρὸν ῥέεν ὕδωρ</l>
<l n="210">ὑψόθεν ἐκ πέτρης: βωμὸς δ᾽ ἐφύπερθε τέτυκτο</l>
<l>νυμφάων, ὅθι πάντες ἐπιρρέζεσκον ὁδῖται:</l>
<l>ἔνθα σφέας ἐκίχαν᾽ υἱὸς Δολίοιο Μελανθεὺς</l>
<l>αἶγας ἄγων, αἳ πᾶσι μετέπρεπον αἰπολίοισι,</l>
<l>δεῖπνον μνηστήρεσσι: δύω δ᾽ ἅμ᾽ ἕποντο νομῆες.</l>
<l n="215">τοὺς δὲ ἰδὼν νείκεσσεν ἔπος τ᾽ ἔφατ᾽ ἔκ τ᾽ ὀνόμαζεν,</l>
<l>ἔκπαγλον καὶ ἀεικές: ὄρινε δὲ κῆρ Ὀδυσῆος:</l>
<q direct="unspecified"><l><milestone unit="para" ed="P" />νῦν μὲν δὴ μάλα πάγχυ κακὸς κακὸν ἡγηλάζει,</l>
<l>ὡς αἰεὶ τὸν ὁμοῖον ἄγει θεὸς ὡς τὸν ὁμοῖν.</l>
<l>πῇ δὴ τόνδε μολοβρὸν ἄγεις, ἀμέγαρτε συβῶτα,</l>
<l n="220">πτωχὸν ἀνιηρόν δαιτῶν ἀπολυμαντῆρα;</l>
<l>ὃς πολλῇς φλιῇσι παραστὰς θλίψεται ὤμους,</l>
<l>αἰτίζων ἀκόλους, οὐκ ἄορας οὐδὲ λέβητας:</l>
<l>τόν κ᾽ εἴ μοι δοίης σταθμῶν ῥυτῆρα γενέσθαι</l>
<l>σηκοκόρον τ᾽ ἔμεναι θαλλόν τ᾽ ἐρίφοισι φορῆναι,</l>
<l n="225">καί κεν ὀρὸν πίνων μεγάλην ἐπιγουνίδα θεῖτο.</l>
<l>ἀλλ᾽ ἐπεὶ οὖν δὴ ἔργα κάκ᾽ ἔμμαθεν, οὐκ ἐθελήσει</l>
<l>ἔργον ἐποίχεσθαι, ἀλλὰ πτώσσων κατὰ δῆμον</l>
<l>βούλεται αἰτίζων βόσκειν ἣν γαστέρ᾽ ἄναλτον.</l>
<l>ἀλλ᾽ ἔκ τοι ἐρέω, τὸ δὲ καὶ τετελεσμένον ἔσται:</l>
<l n="230">αἴ κ᾽ ἔλθῃ πρὸς δώματ᾽ Ὀδυσσῆος θείοιο,</l>
<l>πολλά οἱ ἀμφὶ κάρη σφέλα ἀνδρῶν ἐκ παλαμάων</l>
<l>πλευραὶ ἀποτρίψουσι δόμον κάτα βαλλομένοιο.</l></q>
<l><milestone unit="para" ed="P" />ὣς φάτο, καὶ παριὼν λὰξ ἔνθορεν ἀφραδίῃσιν</l>
<l>ἰσχίῳ: οὐδέ μιν ἐκτὸς ἀταρπιτοῦ ἐστυφέλιξεν,</l>
<l n="235">ἀλλ᾽ ἔμεν᾽ ἀσφαλέως: ὁ δὲ μερμήριξεν Ὀδυσσεὺς</l>
<l>ἠὲ μεταΐξας ῥοπάλῳ ἐκ θυμὸν ἕλοιτο,</l>
<l>ἦ πρὸς γῆν ἐλάσειε κάρη ἀμφουδὶς ἀείρας.</l>
<l>ἀλλ᾽ ἐπετόλμησε, φρεσὶ δ᾽ ἔσχετο: τὸν δὲ συβώτης</l>
<l>νείκεσ᾽ ἐσάντα ἰδών, μέγα δ᾽ εὔξατο χεῖρας ἀνασχών:</l>
<q direct="unspecified"><l n="240"><milestone unit="para" ed="P" />νύμφαι κρηναῖαι,  κοῦραι Διός, εἴ ποτ᾽ Ὀδυσσεὺς</l>
<l>ὔμμ᾽ ἐπὶ μηρί᾽ ἔκηε, καλύψας πίονι δημῷ,</l>
<l>ἀρνῶν ἠδ᾽ ἐρίφων, τόδε μοι κρηήνατ᾽ ἐέλδωρ,</l>
<l>ὡς ἔλθοι μὲν κεῖνος ἀνήρ, ἀγάγοι δέ ἑ δαίμων:</l>
<l>τῷ κέ τοι ἀγλαΐας γε διασκεδάσειεν ἁπάσας,</l>
<l n="245">τὰς νῦν ὑβρίζων φορέεις,  ἀλαλήμενος αἰεὶ</l>
<l>ἄστυ κάτ᾽: αὐτὰρ μῆλα κακοὶ φθείρουσι νομῆες.</l></q>
<milestone n="247" unit="card" ed="p" />
<l><milestone unit="para" ed="P" />τὸν δ᾽ αὖτε προσέειπε Μελάνθιος, αἰπόλος αἰγῶν:</l>
<q direct="unspecified"><l>ὢ πόποι, οἶον ἔειπε κύων ὀλοφώϊα εἰδώς,</l>
<l>τόν ποτ᾽ ἐγὼν ἐπὶ νηὸς ἐϋσσέλμοιο μελαίνης</l>
<l n="250">ἄξω τῆλ᾽ Ἰθάκης, ἵνα μοι βίοτον πολὺν ἄλφοι.</l>
<l>αἲ γὰρ Τηλέμαχον βάλοι ἀργυρότοξος Ἀπόλλων</l>
<l>σήμερον ἐν μεγάροις, ἢ ὑπὸ μνηστῆρσι δαμείη,</l>
<l>ὡς Ὀδυσῆΐ γε τηλοῦ ἀπώλετο νόστιμον ἦμαρ.</l></q>
<l><milestone unit="para" ed="P" />ὣς εἰπὼν τοὺς μὲν λίπεν αὐτοῦ ἦκα κιόντας,</l>
<l n="255">αὐτὰρ ὁ βῆ,  μάλα δ᾽ ὦκα δόμους ἵκανεν ἄνακτος.</l>
<l>αὐτίκα δ᾽ εἴσω ἴεν, μετὰ δὲ μνηστῆρσι καθῖζεν,</l>
<l>ἀντίον Εὐρυμάχου: τὸν γὰρ φιλέεσκε μάλιστα.</l>
<l>τῷ πάρα μὲν κρειῶν μοῖραν θέσαν οἳ πονέοντο,</l>
<l>σῖτον δ᾽ αἰδοίη ταμίη παρέθηκε φέρουσα</l>
<l n="260">ἔδμεναι.  ἀγχίμολον δ᾽ Ὀδυσεὺς καὶ δῖος ὑφορβὸς</l>
<l>στήτην ἐρχομένω, περὶ δέ σφεας ἤλυθ᾽ ἰωὴ</l>
<l>φόρμιγγος γλαφυρῆς: ἀνὰ γάρ σφισι βάλλετ᾽ ἀείδειν</l>
<l>Φήμιος: αὐτὰρ ὁ χειρὸς ἑλὼν προσέειπε συβώτην:</l>
<q direct="unspecified"><l><milestone unit="para" ed="P" />Εὔμαι᾽, ἦ μάλα δὴ τάδε δώματα κάλ᾽ Ὀδυσῆος,</l>
<l n="265">ῥεῖα δ᾽ ἀρίγνωτ᾽ ἐστὶ καὶ ἐν πολλοῖσιν ἰδέσθαι.</l>
<l>ἐξ ἑτέρων ἕτερ᾽ ἐστίν, ἐπήσκηται δέ οἱ αὐλὴ</l>
<l>τοίχῳ καὶ θριγκοῖσι, θύραι δ᾽ εὐερκέες εἰσὶ</l>
<l>δικλίδες: οὐκ ἄν τίς μιν ἀνὴρ ὑπεροπλίσσαιτο.</l>
<l>γιγνώσκω δ᾽ ὅτι πολλοὶ ἐν αὐτῷ δαῖτα τίθενται</l>
<l n="270">ἄνδρες,  ἐπεὶ κνίση μὲν ἀνήνοθεν, ἐν δέ τε φόρμιγξ</l>
<l>ἠπύει, ἣν ἄρα δαιτὶ θεοὶ ποίησαν ἑταίρην.</l></q>
<l><milestone unit="para" ed="P" />τὸν δ᾽ ἀπαμειβόμενος προσέφης, Εὔμαιε συβῶτα:</l>
<q direct="unspecified"><l>ῥεῖ᾽ ἔγνως, ἐπεὶ οὐδὲ τά τ᾽ ἄλλα πέρ ἐσσ᾽ ἀνοήμων.</l>
<l>ἀλλ᾽ ἄγε δὴ φραζώμεθ᾽ ὅπως ἔσται τάδε ἔργα.</l>
<l n="275">ἠὲ σὺ πρῶτος ἔσελθε δόμους εὖ ναιετάοντας,</l>
<l>δύσεο δὲ μνηστῆρας, ἐγὼ δ᾽ ὑπολείψομαι αὐτοῦ:</l>
<l>εἰ δ᾽ ἐθέλεις, ἐπίμεινον, ἐγὼ δ᾽ εἶμι προπάροιθε:</l>
<l>μηδὲ σὺ δηθύνειν, μή τίς σ᾽ ἔκτοσθε νοήσας</l>
<l>ἢ βάλῃ ἢ ἐλάσῃ: τὰ δέ σε φράζεσθαι ἄνωγα.</l></q>
<l n="280">τὸν δ᾽ ἠμείβετ᾽ ἔπειτα πολύτλας δῖος Ὀδυσσεύς:</l>
<q direct="unspecified"><l><milestone unit="para" ed="P" />γιγνώσκω, φρονέω: τά γε δὴ νοέοντι κελεύεις.</l>
<l>ἀλλ᾽ ἔρχευ προπάροιθεν, ἐγὼ δ᾽ ὑπολείψομαι αὐτοῦ.</l>
<l>οὐ γάρ τι πληγέων ἀδαήμων οὐδὲ βολάων:</l>
<l>τολμήεις μοι θυμός, ἐπεὶ κακὰ πολλὰ πέπονθα</l>
<l n="285">κύμασι καὶ πολέμῳ: μετὰ καὶ τόδε τοῖσι γενέσθω:</l>
<l>γαστέρα δ᾽ οὔ πως ἔστιν ἀποκρύψαι μεμαυῖαν,</l>
<l>οὐλομένην, ἣ πολλὰ κάκ᾽ ἀνθρώποισι δίδωσι,</l>
<l>τῆς ἕνεκεν καὶ νῆες ἐΰζυγοι ὁπλίζονται</l>
<l>πόντον ἐπ᾽ ἀτρύγετον, κακὰ δυσμενέεσσι φέρουσαι.</l></q>
<milestone n="290" unit="card" ed="p" />
<l n="290">ὣς οἱ μὲν τοιαῦτα πρὸς ἀλλήλους ἀγόρευον:</l>
<l>ἂν δὲ κύων κεφαλήν τε καὶ οὔατα κείμενος ἔσχεν,</l>
<l>Ἄργος, Ὀδυσσῆος ταλασίφρονος, ὅν ῥά ποτ᾽ αὐτὸς</l>
<l>θρέψε μέν, οὐδ᾽ ἀπόνητο, πάρος δ᾽ εἰς Ἴλιον ἱρὴν</l>
<l>ᾤχετο. τὸν δὲ πάροιθεν ἀγίνεσκον νέοι ἄνδρες</l>
<l n="295">αἶγας ἐπ᾽ ἀγροτέρας ἠδὲ πρόκας ἠδὲ λαγωούς:</l>
<l>δὴ τότε κεῖτ᾽ ἀπόθεστος ἀποιχομένοιο ἄνακτος,</l>
<l>ἐν πολλῇ κόπρῳ, ἥ οἱ προπάροιθε θυράων</l>
<l>ἡμιόνων τε βοῶν τε ἅλις κέχυτ᾽, ὄφρ᾽ ἂν ἄγοιεν</l>
<l>δμῶες Ὀδυσσῆος τέμενος μέγα κοπρήσοντες:</l>
<l n="300">ἔνθα κύων κεῖτ᾽ Ἄργος,  ἐνίπλειος κυνοραιστέων.</l>
<l>δὴ τότε γ᾽, ὡς ἐνόησεν Ὀδυσσέα ἐγγὺς ἐόντα,</l>
<l>οὐρῇ μέν ῥ᾽ ὅ γ᾽ ἔσηνε καὶ οὔατα κάββαλεν ἄμφω,</l>
<l>ἆσσον δ᾽ οὐκέτ᾽ ἔπειτα δυνήσατο οἷο ἄνακτος</l>
<l>ἐλθέμεν: αὐτὰρ ὁ νόσφιν ἰδὼν ἀπομόρξατο δάκρυ,</l>
<l n="305">ῥεῖα λαθὼν Εὔμαιον,  ἄφαρ δ᾽ ἐρεείνετο μύθῳ:</l>
<q direct="unspecified"><l><milestone unit="para" ed="P" />Εὔμαι᾽, ἦ μάλα θαῦμα, κύων ὅδε κεῖτ᾽ ἐνὶ κόπρῳ.</l>
<l>καλὸς μὲν δέμας ἐστίν, ἀτὰρ τόδε γ᾽ οὐ σάφα οἶδα,</l>
<l>εἰ δὴ καὶ ταχὺς ἔσκε θέειν ἐπὶ εἴδεϊ τῷδε,</l>
<l>ἦ αὔτως οἷοί τε τραπεζῆες κύνες ἀνδρῶν</l>
<l n="310">γίγνοντ᾽: ἀγλαΐης δ᾽ ἕνεκεν κομέουσιν ἄνακτες.</l></q>
<l><milestone unit="para" ed="P" />τὸν δ᾽ ἀπαμειβόμενος προσέφης, Εὔμαιε συβῶτα:</l>
<q direct="unspecified"><l>καὶ λίην ἀνδρός γε κύων ὅδε τῆλε θανόντος.</l>
<l>εἰ τοιόσδ᾽ εἴη ἠμὲν δέμας ἠδὲ καὶ ἔργα,</l>
<l>οἷόν μιν Τροίηνδε κιὼν κατέλειπεν Ὀδυσσεύς,</l>
<l n="315">αἶψά κε θηήσαιο ἰδὼν ταχυτῆτα καὶ ἀλκήν.</l>
<l>οὐ μὲν γάρ τι φύγεσκε βαθείης βένθεσιν ὕλης</l>
<l>κνώδαλον, ὅττι δίοιτο: καὶ ἴχνεσι γὰρ περιῄδη:</l>
<l>νῦν δ᾽ ἔχεται κακότητι, ἄναξ δέ οἱ ἄλλοθι πάτρης</l>
<l>ὤλετο, τὸν δὲ γυναῖκες ἀκηδέες οὐ κομέουσι.</l>
<l n="320">δμῶες δ᾽,  εὖτ᾽ ἂν μηκέτ᾽ ἐπικρατέωσιν ἄνακτες,</l>
<l>οὐκέτ᾽ ἔπειτ᾽ ἐθέλουσιν ἐναίσιμα ἐργάζεσθαι:</l>
<l>ἥμισυ γάρ τ᾽ ἀρετῆς ἀποαίνυται εὐρύοπα Ζεὺς</l>
<l>ἀνέρος, εὖτ᾽ ἄν μιν κατὰ δούλιον ἦμαρ ἕλῃσιν.</l></q>
<l><milestone unit="para" ed="P" />ὣς εἰπὼν εἰσῆλθε δόμους εὖ ναιετάοντας,</l>
<l n="325">βῆ δ᾽ ἰθὺς μεγάροιο μετὰ μνηστῆρας ἀγαυούς.</l>
<l>Ἄργον δ᾽ αὖ κατὰ μοῖρ᾽ ἔλαβεν μέλανος θανάτοιο,</l>
<l>αὐτίκ᾽ ἰδόντ᾽ Ὀδυσῆα ἐεικοστῷ ἐνιαυτῷ.</l>
<l><milestone unit="para" ed="P" />τὸν δὲ πολὺ πρῶτος ἴδε Τηλέμαχος θεοειδὴς</l>
<l>ἐρχόμενον κατὰ δῶμα συβώτην, ὦκα δ᾽ ἔπειτα</l>
<l n="330">νεῦσ᾽ ἐπὶ οἷ καλέσας: ὁ δὲ παπτήνας ἕλε δίφρον</l>
<l>κείμενον, ἔνθα τε δαιτρὸς ἐφίζεσκε κρέα πολλὰ</l>
<l>δαιόμενος μνηστῆρσι δόμον κάτα δαινυμένοισι:</l>
<l>τὸν κατέθηκε φέρων πρὸς Τηλεμάχοιο τράπεζαν</l>
<l>ἀντίον, ἔνθα δ᾽ ἄρ᾽ αὐτὸς ἐφέζετο: τῷ δ᾽ ἄρα κῆρυξ</l>
<l n="335">μοῖραν ἑλὼν ἐτίθει κανέου τ᾽ ἐκ σῖτον ἀείρας.</l>
<milestone n="336" unit="card" ed="p" />
<l><milestone unit="para" ed="P" />ἀγχίμολον δὲ μετ᾽ αὐτὸν ἐδύσετο δώματ᾽ Ὀδυσσεύς,</l>
<l>πτωχῷ λευγαλέῳ ἐναλίγκιος ἠδὲ γέροντι,</l>
<l>σκηπτόμενος: τὰ δὲ λυγρὰ περὶ χροΐ εἵματα ἕστο.</l>
<l>ἷζε δ᾽ ἐπὶ μελίνου οὐδοῦ ἔντοσθε θυράων,</l>
<l n="340">κλινάμενος σταθμῷ κυπαρισσίνῳ,  ὅν ποτε τέκτων</l>
<l>ξέσσεν ἐπισταμένως καὶ ἐπὶ στάθμην ἴθυνεν.</l>
<l>Τηλέμαχος δ᾽ ἐπὶ οἷ καλέσας προσέειπε συβώτην,</l>
<l>ἄρτον τ᾽ οὖλον ἑλὼν περικαλλέος ἐκ κανέοιο</l>
<l>καὶ κρέας, ὥς οἱ χεῖρες ἐχάνδανον ἀμφιβαλόντι:</l>
<q direct="unspecified"><l n="345">δὸς τῷ ξείνῳ ταῦτα φέρων αὐτόν τε κέλευε</l>
<l>αἰτίζειν μάλα πάντας ἐποιχόμενον μνηστῆρας:</l>
<l>αἰδὼς δ᾽ οὐκ ἀγαθὴ κεχρημένῳ ἀνδρὶ παρεῖναι.</l></q>
<l><milestone unit="para" ed="P" />ὣς φάτο, βῆ δὲ συφορβός, ἐπεὶ τὸν μῦθον ἄκουσεν,</l>
<l>ἀγχοῦ δ᾽ ἱστάμενος ἔπεα πτερόεντ᾽ ἀγόρευε:</l>
<q direct="unspecified"><l n="350"><milestone unit="para" ed="P" />Τηλέμαχός τοι,  ξεῖνε, διδοῖ τάδε, καί σε κελεύει</l>
<l>αἰτίζειν μάλα πάντας ἐποιχόμενον μνηστῆρας:</l>
<l>αἰδῶ δ᾽ οὐκ ἀγαθήν φησ᾽ ἔμμεναι ἀνδρὶ προΐκτῃ.</l></q>
<l><milestone unit="para" ed="P" />τὸν δ᾽ ἀπαμειβόμενος προσέφη πολύμητις Ὀδυσσεύς:</l>
<q direct="unspecified"><l>Ζεῦ ἄνα, Τηλέμαχόν μοι ἐν ἀνδράσιν ὄλβιον εἶναι,</l>
<l n="355">καί οἱ πάντα γένοιθ᾽ ὅσσα φρεσὶν ᾗσι μενοινᾷ.</l></q>
<l><milestone unit="para" ed="P" />ἦ ῥα καὶ ἀμφοτέρῃσιν ἐδέξατο καὶ κατέθηκεν</l>
<l>αὖθι ποδῶν προπάροιθεν, ἀεικελίης ἐπὶ πήρης,</l>
<l>ἤσθιε δ᾽ ἧος ἀοιδὸς ἐνὶ μεγάροισιν ἄειδεν:</l>
<l>εὖθ᾽ ὁ δεδειπνήκειν, ὁ δ᾽ ἐπαύετο θεῖος ἀοιδός.</l>
<l n="360">μνηστῆρες δ᾽ ὁμάδησαν ἀνὰ μέγαρ᾽.  αὐτὰρ Ἀθήνη,</l>
<l>ἄγχι παρισταμένη Λαερτιάδην Ὀδυσῆα</l>
<l>ὤτρυν᾽, ὡς ἂν πύρνα κατὰ μνηστῆρας ἀγείροι,</l>
<l>γνοίη θ᾽ οἵ τινές εἰσιν ἐναίσιμοι οἵ τ᾽ ἀθέμιστοι:</l>
<l>ἀλλ᾽ οὐδ᾽ ὥς τιν᾽ ἔμελλ᾽ ἀπαλεξήσειν κακότητος.</l>
<l n="365">βῆ δ᾽ ἴμεν αἰτήσων ἐνδέξια φῶτα ἕκαστον,</l>
<l>πάντοσε χεῖρ᾽ ὀρέγων, ὡς εἰ πτωχὸς πάλαι εἴη.</l>
<l>οἱ δ᾽ ἐλεαίροντες δίδοσαν, καὶ ἐθάμβεον αὐτόν,</l>
<l>ἀλλήλους τ᾽ εἴροντο τίς εἴη καὶ πόθεν ἔλθοι.</l>
<l><milestone unit="para" ed="P" />τοῖσι δὲ καὶ μετέειπε Μελάνθιος, αἰπόλος αἰγῶν:</l>
<q direct="unspecified"><l n="370">κέκλυτέ μευ,  μνηστῆρες ἀγακλειτῆς βασιλείης,</l>
<l>τοῦδε περὶ ξείνου: ἦ γάρ μιν πρόσθεν ὄπωπα.</l>
<l>ἦ τοι μέν οἱ δεῦρο συβώτης ἡγεμόνευεν,</l>
<l>αὐτὸν δ᾽ οὐ σάφα οἶδα, πόθεν γένος εὔχεται εἶναι.</l></q>
<l><milestone unit="para" ed="P" />ὣς ἔφατ᾽, Ἀντίνοος δ᾽ ἔπεσιν νείκεσσε συβώτην:</l>
<q direct="unspecified"><l n="375">ὦ ἀρίγνωτε συβῶτα,  τίη δὲ σὺ τόνδε πόλινδε</l>
<l>ἤγαγες; ἦ οὐχ ἅλις ἧμιν ἀλήμονές εἰσι καὶ ἄλλοι,</l>
<l>πτωχοὶ ἀνιηροί, δαιτῶν ἀπολυμαντῆρες;</l>
<l>ἦ ὄνοσαι ὅτι τοι βίοτον κατέδουσιν ἄνακτος</l>
<l>ἐνθάδ᾽ ἀγειρόμενοι, σὺ δὲ καὶ προτὶ τόνδ᾽ ἐκάλεσσας;</l></q>
<milestone n="380" unit="card" ed="p" />
<l n="380"><milestone unit="para" ed="P" />τὸν δ᾽ ἀπαμειβόμενος προσέφης,  Εὔμαιε συβῶτα:</l>
<q direct="unspecified"><l>Ἀντίνο᾽, οὐ μὲν καλὰ καὶ ἐσθλὸς ἐὼν ἀγορεύεις:</l>
<l>τίς γὰρ δὴ ξεῖνον καλεῖ ἄλλοθεν αὐτὸς ἐπελθὼν</l>
<l>ἄλλον γ᾽, εἰ μὴ τῶν οἳ δημιοεργοὶ ἔασι,</l>
<l>μάντιν ἢ ἰητῆρα κακῶν ἢ τέκτονα δούρων,</l>
<l n="385">ἢ καὶ θέσπιν ἀοιδόν,  ὅ κεν τέρπῃσιν ἀείδων;</l>
<l>οὗτοι γὰρ κλητοί γε βροτῶν ἐπ᾽ ἀπείρονα γαῖαν:</l>
<l>πτωχὸν δ᾽ οὐκ ἄν τις καλέοι τρύξοντα ἓ αὐτόν.</l>
<l>ἀλλ᾽ αἰεὶ χαλεπὸς περὶ πάντων εἶς μνηστήρων</l>
<l>δμωσὶν Ὀδυσσῆος, πέρι δ᾽ αὖτ᾽ ἐμοί: αὐτὰρ ἐγώ γε</l>
<l n="390">οὐκ ἀλέγω,  ἧός μοι ἐχέφρων Πηνελόπεια</l>
<l>ζώει ἐνὶ μεγάροις καὶ Τηλέμαχος θεοειδής.</l></q>
<l><milestone unit="para" ed="P" />τὸν δ᾽ αὖ Τηλέμαχος πεπνυμένος ἀντίον ηὔδα:</l>
<q direct="unspecified"><l>σίγα, μή μοι τοῦτον ἀμείβεο πολλὰ ἔπεσσιν:</l>
<l>Ἀντίνοος δ᾽ εἴωθε κακῶς ἐρεθιζέμεν αἰεὶ</l>
<l n="395">μύθοισιν χαλεποῖσιν,  ἐποτρύνει δὲ καὶ ἄλλους.</l></q>
<l><milestone unit="para" ed="P" />ἦ ῥα καὶ Ἀντίνοον ἔπεα πτερόεντα προσηύδα:</l>
<q direct="unspecified"><l>Ἀντίνο᾽, ἦ μευ καλὰ πατὴρ ὣς κήδεαι υἷος,</l>
<l>ὃς τὸν ξεῖνον ἄνωγας ἀπὸ μεγάροιο διέσθαι</l>
<l>μύθῳ ἀναγκαίῳ: μὴ τοῦτο θεὸς τελέσειε.</l>
<l n="400">δός οἱ ἑλών: οὔ τοι φθονέω: κέλομαι γὰρ ἐγώ γε:</l>
<l>μήτ᾽ οὖν μητέρ᾽ ἐμὴν ἅζευ τό γε μήτε τιν᾽ ἄλλον</l>
<l>δμώων, οἳ κατὰ δώματ᾽ Ὀδυσσῆος θείοιο.</l>
<l>ἀλλ᾽ οὔ τοι τοιοῦτον ἐνὶ στήθεσσι νόημα:</l>
<l>αὐτὸς γὰρ φαγέμεν πολὺ βούλεαι ἢ δόμεν ἄλλῳ.</l></q>
<l n="405">τὸν δ᾽ αὖτ᾽ Ἀντίνοος ἀπαμειβόμενος προσέειπε:</l>
<q direct="unspecified"><l>Τηλέμαχ᾽ ὑψαγόρη, μένος ἄσχετε, ποῖον ἔειπες.</l>
<l>εἴ οἱ τόσσον ἅπαντες ὀρέξειαν μνηστῆρες,</l>
<l>καί κέν μιν τρεῖς μῆνας ἀπόπροθεν οἶκος ἐρύκοι.</l></q>
<l><milestone unit="para" ed="P" />ὣς ἄρ᾽ ἔφη, καὶ θρῆνυν ἑλὼν ὑπέφηνε τραπέζης</l>
<l n="410">κείμενον,  ᾧ ῥ᾽ ἔπεχεν λιπαροὺς πόδας εἰλαπινάζων:</l>
<l>οἱ δ᾽ ἄλλοι πάντες δίδοσαν, πλῆσαν δ᾽ ἄρα πήρην</l>
<l>σίτου καὶ κρειῶν: τάχα δὴ καὶ ἔμελλεν Ὀδυσσεὺς</l>
<l>αὖτις ἐπ᾽ οὐδὸν ἰὼν προικὸς γεύσεσθαι Ἀχαιῶν:</l>
<l>στῆ δὲ παρ᾽ Ἀντίνοον, καί μιν πρὸς μῦθον ἔειπε:</l>
<q direct="unspecified"><l n="415"><milestone unit="para" ed="P" />δός,  φίλος: οὐ μέν μοι δοκέεις ὁ κάκιστος Ἀχαιῶν</l>
<l>ἔμμεναι, ἀλλ᾽ ὤριστος, ἐπεὶ βασιλῆϊ ἔοικας.</l>
<l>τῷ σε χρὴ δόμεναι καὶ λώϊον ἠέ περ ἄλλοι</l>
<l>σίτου: ἐγὼ δέ κέ σε κλείω κατ᾽ ἀπείρονα γαῖαν.</l>
<l>καὶ γὰρ ἐγώ ποτε οἶκον ἐν ἀνθρώποισιν ἔναιον</l>
<l n="420">ὄλβιος ἀφνειὸν καὶ πολλάκι δόσκον ἀλήτῃ,</l>
<l>τοίῳ ὁποῖος ἔοι καὶ ὅτευ κεχρημένος ἔλθοι:</l>
<l>ἦσαν δὲ δμῶες μάλα μυρίοι ἄλλα τε πολλὰ</l>
<l>οἷσίν τ᾽ εὖ ζώουσι καὶ ἀφνειοὶ καλέονται.</l>
<milestone n="424" unit="card" ed="p" />
<l>ἀλλὰ Ζεὺς ἀλάπαξε Κρονίων—ἤθελε γάρ που—</l>
<l n="425">ὅς μ᾽ ἅμα ληϊστῆρσι πολυπλάγκτοισιν ἀνῆκεν</l>
<l>Αἴγυπτόνδ᾽ ἰέναι, δολιχὴν ὁδόν, ὄφρ᾽ ἀπολοίμην.</l>
<l>στῆσα δ᾽ ἐν Αἰγύπτῳ ποταμῷ νέας ἀμφιελίσσας.</l>
<l>ἔνθ᾽ ἦ τοι μὲν ἐγὼ κελόμην ἐρίηρας ἑταίρους</l>
<l>αὐτοῦ πὰρ νήεσσι μένειν καὶ νῆας ἔρυσθαι,</l>
<l n="430">ὀπτῆρας δὲ κατὰ σκοπιὰς ὤτρυνα νέεσθαι.</l>
<l>οἱ δ᾽ ὕβρει εἴξαντες, ἐπισπόμενοι μένεϊ σφῷ,</l>
<l>αἶψα μάλ᾽ Αἰγυπτίων ἀνδρῶν περικαλλέας ἀγροὺς</l>
<l>πόρθεον, ἐκ δὲ γυναῖκας ἄγον καὶ νήπια τέκνα,</l>
<l>αὐτούς τ᾽ ἔκτεινον: τάχα δ᾽ ἐς πόλιν ἵκετ᾽ ἀϋτή.</l>
<l n="435">οἱ δὲ βοῆς ἀΐοντες ἅμ᾽ ἠοῖ φαινομένηφιν</l>
<l>ἦλθον: πλῆτο δὲ πᾶν πεδίον πεζῶν τε καὶ ἵππων</l>
<l>χαλκοῦ τε στεροπῆς: ἐν δὲ Ζεὺς τερπικέραυνος</l>
<l>φύζαν ἐμοῖς ἑτάροισι κακὴν βάλεν, οὐδέ τις ἔτλη</l>
<l>στῆναι ἐναντίβιον: περὶ γὰρ κακὰ πάντοθεν ἔστη.</l>
<l n="440">ἔνθ᾽ ἡμέων πολλοὺς μὲν ἀπέκτανον ὀξέϊ χαλκῷ,</l>
<l>τοὺς δ᾽ ἄναγον ζωούς, σφίσιν ἐργάζεσθαι ἀνάγκῃ.</l>
<l>αὐτὰρ ἔμ᾽ ἐς Κύπρον ξείνῳ δόσαν ἀντιάσαντι,</l>
<l>Δμήτορι Ἰασίδῃ, ὃς Κύπρου ἶφι ἄνασσεν:</l>
<l>ἔνθεν δὴ νῦν δεῦρο τόδ᾽ ἵκω πήματα πάσχων.</l></q>
<l n="445">τὸν δ᾽ αὖτ᾽ Ἀντίνοος ἀπαμείβετο φώνησέν τε:</l>
<q direct="unspecified"><l>τίς δαίμων τόδε πῆμα προσήγαγε, δαιτὸς ἀνίην;</l>
<l>στῆθ᾽ οὕτως ἐς μέσσον, ἐμῆς ἀπάνευθε τραπέζης,</l>
<l>μὴ τάχα πικρὴν Αἴγυπτον καὶ Κύπρον ἵκηαι:</l>
<l>ὥς τις θαρσαλέος καὶ ἀναιδής ἐσσι προΐκτης.</l>
<l n="450">ἑξείης πάντεσσι παρίστασαι: οἱ δὲ διδοῦσι</l>
<l>μαψιδίως, ἐπεὶ οὔ τις ἐπίσχεσις οὐδ᾽ ἐλεητὺς</l>
<l>ἀλλοτρίων χαρίσασθαι, ἐπεὶ πάρα πολλὰ ἑκάστῳ.</l></q>
<l><milestone unit="para" ed="P" />τὸν δ᾽ ἀναχωρήσας προσέφη πολύμητις Ὀδυσσεύς:</l>
<q direct="unspecified"><l>ὢ πόποι, οὐκ ἄρα σοί γ᾽ ἐπὶ εἴδεϊ καὶ φρένες ἦσαν:</l>
<l n="455">οὐ σύ γ᾽ ἂν ἐξ οἴκου σῷ ἐπιστάτῃ οὐδ᾽ ἅλα δοίης,</l>
<l>ὃς νῦν ἀλλοτρίοισι παρήμενος οὔ τί μοι ἔτλης</l>
<l>σίτου ἀποπροελὼν δόμεναι: τὰ δὲ πολλὰ πάρεστιν.</l></q>
<l><milestone unit="para" ed="P" />ὣς ἔφατ᾽, Ἀντίνοος δ᾽ ἐχολώσατο κηρόθι μᾶλλον,</l>
<l>καί μιν ὑπόδρα ἰδὼν ἔπεα πτερόεντα προσηύδα:</l>
<q direct="unspecified"><l n="460">νῦν δή σ᾽ οὐκέτι καλὰ διὲκ μεγάροιό γ᾽ ὀΐω</l>
<l>ἂψ ἀναχωρήσειν, ὅτε δὴ καὶ ὀνείδεα βάζεις.</l></q>
<milestone n="462" unit="card" ed="p" />
<l><milestone unit="para" ed="P" />ὣς ἄρ᾽ ἔφη, καὶ θρῆνυν ἑλὼν βάλε δεξιὸν ὦμον,</l>
<l>πρυμνότατον κατὰ νῶτον: ὁ δ᾽ ἐστάθη ἠΰτε πέτρη</l>
<l>ἔμπεδον, οὐδ᾽ ἄρα μιν σφῆλεν βέλος Ἀντινόοιο,</l>
<l n="465">ἀλλ᾽ ἀκέων κίνησε κάρη,  κακὰ βυσσοδομεύων.</l>
<l>ἂψ δ᾽ ὅ γ᾽ ἐπ᾽ οὐδὸν ἰὼν κατ᾽ ἄρ᾽ ἕζετο, κὰδ δ᾽ ἄρα πήρην</l>
<l>θῆκεν ἐϋπλείην, μετὰ δὲ μνηστῆρσιν ἔειπε:</l>
<q direct="unspecified"><l><milestone unit="para" ed="P" />κέκλυτέ μευ, μνηστῆρες ἀγακλειτῆς βασιλείης,</l>
<l>ὄφρ᾽ εἴπω τά με θυμὸς ἐνὶ στήθεσσι κελεύει.</l>
<l n="470">οὐ μὰν οὔτ᾽ ἄχος ἐστὶ μετὰ φρεσὶν οὔτε τι πένθος,</l>
<l>ὁππότ᾽ ἀνὴρ περὶ οἷσι μαχειόμενος κτεάτεσσι</l>
<l>βλήεται, ἢ περὶ βουσὶν ἢ ἀργεννῇς ὀΐεσσιν:</l>
<l>αὐτὰρ ἔμ᾽ Ἀντίνοος βάλε γαστέρος εἵνεκα λυγρῆς,</l>
<l>οὐλομένης, ἣ πολλὰ κάκ᾽ ἀνθρώποισι δίδωσιν.</l>
<l n="475">ἀλλ᾽ εἴ που πτωχῶν γε θεοὶ καὶ Ἐρινύες εἰσίν,</l>
<l>Ἀντίνοον πρὸ γάμοιο τέλος θανάτοιο κιχείη.</l></q>
<l><milestone unit="para" ed="P" />τὸν δ᾽ αὖτ᾽ Ἀντίνοος προσέφη, Εὐπείθεος υἱός:</l>
<q direct="unspecified"><l>ἔσθι᾽ ἕκηλος, ξεῖνε, καθήμενος, ἢ ἄπιθ᾽ ἄλλῃ,</l>
<l>μή σε νέοι διὰ δώματ᾽ ἐρύσσωσ᾽, οἷ᾽ ἀγορεύεις,</l>
<l n="480">ἢ ποδὸς ἢ καὶ χειρός,  ἀποδρύψωσι δὲ πάντα.</l></q>
<l><milestone unit="para" ed="P" />ὣς ἔφαθ᾽, οἱ δ᾽ ἄρα πάντες ὑπερφιάλως νεμέσησαν:</l>
<l>ὧδε δέ τις εἴπεσκε νέων ὑπερηνορεόντων:</l>
<q direct="unspecified"><l><milestone unit="para" ed="P" />Ἀντίνο᾽, οὐ μὲν κάλ᾽ ἔβαλες δύστηνον ἀλήτην,</l>
<l>οὐλόμεν᾽, εἰ δή πού τις ἐπουράνιος θεός ἐστιν.</l>
<l n="485">καί τε θεοὶ ξείνοισιν ἐοικότες ἀλλοδαποῖσι,</l>
<l>παντοῖοι τελέθοντες, ἐπιστρωφῶσι πόληας,</l>
<l>ἀνθρώπων ὕβριν τε καὶ εὐνομίην ἐφορῶντες.</l></q>
<l><milestone unit="para" ed="P" />ὣς ἄρ᾽ ἔφαν μνηστῆρες, ὁ δ᾽ οὐκ ἐμπάζετο μύθων.</l>
<l>Τηλέμαχος δ᾽ ἐν μὲν κραδίῃ μέγα πένθος ἄεξε</l>
<l n="490">βλημένου, οὐδ᾽ ἄρα δάκρυ χαμαὶ βάλεν ἐκ βλεφάροιϊν,</l>
<l>ἀλλ᾽ ἀκέων κίνησε κάρη,  κακὰ βυσσοδομεύων.</l>
<l><milestone unit="para" ed="P" />τοῦ δ᾽ ὡς οὖν ἤκουσε περίφρων Πηνελόπεια</l>
<l>βλημένου ἐν μεγάρῳ, μετ᾽ ἄρα δμῳῇσιν ἔειπεν:</l>
<q direct="unspecified"><l>αἴθ᾽ οὕτως αὐτόν σε βάλοι κλυτότοξος Ἀπόλλων.</l></q>
<l n="495">τὴν δ᾽ αὖτ᾽ Εὐρυνόμη ταμίη πρὸς μῦθον ἔειπεν:</l>
<q direct="unspecified"><l>εἰ γὰρ ἐπ᾽ ἀρῇσιν τέλος ἡμετέρῃσι γένοιτο:</l>
<l>οὐκ ἄν τις τούτων γε ἐΰθρονον Ἠῶ ἵκοιτο.</l></q>
<l><milestone unit="para" ed="P" />τὴν δ᾽ αὖτε προσέειπε περίφρων Πηνελόπεια:</l>
<q direct="unspecified"><l>μαῖ᾽, ἐχθροὶ μὲν πάντες, ἐπεὶ κακὰ μηχανόωνται:</l>
<l n="500">Ἀντίνοος δὲ μάλιστα μελαίνῃ κηρὶ ἔοικε.</l>
<l>ξεῖνός τις δύστηνος ἀλητεύει κατὰ δῶμα</l>
<l>ἀνέρας αἰτίζων: ἀχρημοσύνη γὰρ ἀνώγει:</l>
<l>ἔνθ᾽ ἄλλοι μὲν πάντες ἐνέπλησάν τ᾽ ἔδοσάν τε,</l>
<l>οὗτος δὲ θρήνυι πρυμνὸν βάλε δεξιὸν ὦμον.</l></q>
<milestone n="505" unit="card" ed="p" />
<l n="505"><milestone unit="para" ed="P" />ἡ μὲν ἄρ᾽ ὣς ἀγόρευε μετὰ δμῳῇσι γυναιξίν,</l>
<l>ἡμένη ἐν θαλάμῳ: ὁ δ᾽ ἐδείπνεε δῖος Ὀδυσσεύς:</l>
<l>ἡ δ᾽ ἐπὶ οἷ καλέσασα προσηύδα δῖον ὑφορβόν:</l>
<q direct="unspecified"><l><milestone unit="para" ed="P" />ἔρχεο, δῖ᾽ Εὔμαιε, κιὼν τὸν ξεῖνον ἄνωχθι</l>
<l>ἐλθέμεν, ὄφρα τί μιν προσπτύξομαι ἠδ᾽ ἐρέωμαι</l>
<l n="510">εἴ που Ὀδυσσῆος ταλασίφρονος ἠὲ πέπυσται</l>
<l>ἢ ἴδεν ὀφθαλμοῖσι: πολυπλάγκτῳ γὰρ ἔοικε.</l></q>
<l><milestone unit="para" ed="P" />τὴν δ᾽ ἀπαμειβόμενος προσέφης, Εὔμαιε συβῶτα</l>
<q direct="unspecified"><l>εἰ γάρ τοι, βασίλεια, σιωπήσειαν Ἀχαιοί:</l>
<l>οἷ᾽ ὅ γε μυθεῖται, θέλγοιτό κέ τοι φίλον ἦτορ.</l>
<l n="515">τρεῖς γὰρ δή μιν νύκτας ἔχον,  τρία δ᾽ ἤματ᾽ ἔρυξα</l>
<l>ἐν κλισίῃ: πρῶτον γὰρ ἔμ᾽ ἵκετο νηὸς ἀποδράς:</l>
<l>ἀλλ᾽ οὔ πω κακότητα διήνυσεν ἣν ἀγορεύων.</l>
<l>ὡς δ᾽ ὅτ᾽ ἀοιδὸν ἀνὴρ ποτιδέρκεται, ὅς τε θεῶν ἒξ</l>
<l>ἀείδει δεδαὼς ἔπε᾽ ἱμερόεντα βροτοῖσι,</l>
<l n="520">τοῦ δ᾽ ἄμοτον μεμάασιν ἀκουέμεν,  ὁππότ᾽ ἀείδῃ:</l>
<l>ὣς ἐμὲ κεῖνος ἔθελγε παρήμενος ἐν μεγάροισι.</l>
<l>φησὶ δ᾽ Ὀδυσσῆος ξεῖνος πατρώϊος εἶναι,</l>
<l>Κρήτῃ ναιετάων, ὅθι Μίνωος γένος ἐστίν.</l>
<l>ἔνθεν δὴ νῦν δεῦρο τόδ᾽ ἵκετο πήματα πάσχων,</l>
<l n="525">προπροκυλινδόμενος: στεῦται δ᾽ Ὀδυσῆος ἀκοῦσαι,</l>
<l>ἀγχοῦ, Θεσπρωτῶν ἀνδρῶν ἐν πίονι δήμῳ,</l>
<l>ζωοῦ: πολλὰ δ᾽ ἄγει κειμήλια ὅνδε δόμονδε.</l></q>
<l><milestone unit="para" ed="P" />τὸν δ᾽ αὖτε προσέειπε περίφρων Πηνελόπεια:</l>
<q direct="unspecified"><l>ἔρχεο, δεῦρο κάλεσσον, ἵν᾽ ἀντίον αὐτὸς ἐνίσπῃ.</l>
<l n="530">οὗτοι δ᾽ ἠὲ θύρῃσι καθήμενοι ἑψιαάσθων.</l>
<l>ἢ αὐτοῦ κατὰ δώματ᾽, ἐπεί σφισι θυμὸς ἐΰφρων.</l>
<l>αὐτῶν μὲν γὰρ κτήματ᾽ ἀκήρατα κεῖτ᾽ ἐνὶ οἴκῳ,</l>
<l>σῖτος καὶ μέθυ ἡδύ: τὰ μὲν οἰκῆες ἔδουσιν,</l>
<l>οἱ δ᾽ εἰς ἡμέτερον πωλεύμενοι ἤματα πάντα,</l>
<l n="535">βοῦς ἱερεύοντες καὶ ὄϊς καὶ πίονας αἶγας,</l>
<l>εἰλαπινάζουσιν πίνουσί τε αἴθοπα οἶνον,</l>
<l>μαψιδίως: τὰ δὲ πολλὰ κατάνεται. οὐ γὰρ ἔπ᾽ ἀνήρ,</l>
<l>οἷος Ὀδυσσεὺς ἔσκεν, ἀρὴν ἀπὸ οἴκου ἀμῦναι.</l>
<l>εἰ δ᾽ Ὀδυσεὺς ἔλθοι καὶ ἵκοιτ᾽ ἐς πατρίδα γαῖαν,</l>
<l n="540">αἶψά κε σὺν ᾧ παιδὶ βίας ἀποτίσεται ἀνδρῶν.</l></q>
<l><milestone unit="para" ed="P" />ὣς φάτο, Τηλέμαχος δὲ μέγ᾽ ἔπταρεν, ἀμφὶ δὲ δῶμα</l>
<l>σμερδαλέον κονάβησε: γέλασσε δὲ Πηνελόπεια,</l>
<l>αἶψα δ᾽ ἄρ᾽ Εὔμαιον ἔπεα πτερόεντα προσηύδα:</l>
<q direct="unspecified"><l><milestone unit="para" ed="P" />ἔρχεό μοι, τὸν ξεῖνον ἐναντίον ὧδε κάλεσσον.</l>
<l n="545">οὐχ ὁράᾳς ὅ μοι υἱὸς ἐπέπταρε πᾶσιν ἔπεσσι;</l>
<l>τῷ κε καὶ οὐκ ἀτελὴς θάνατος μνηστῆρσι γένοιτο</l>
<l>πᾶσι μάλ᾽, οὐδέ κέ τις θάνατον καὶ κῆρας ἀλύξει.</l>
<l>ἄλλο δέ τοι ἐρέω, σὺ δ᾽ ἐνὶ φρεσὶ βάλλεο σῇσιν:</l>
<l>αἴ κ᾽ αὐτὸν γνώω νημερτέα πάντ᾽ ἐνέποντα,</l>
<l n="550">ἕσσω μιν χλαῖνάν τε χιτῶνά τε,  εἵματα καλά.</l></q>
<l><milestone unit="para" ed="P" />ὣς φάτο, βῆ δὲ συφορβός, ἐπεὶ τὸν μῦθον ἄκουσεν:</l>
<l>ἀγχοῦ δ᾽ ἱστάμενος ἔπεα πτερόεντα προσηύδα:</l>
<q direct="unspecified"><l><milestone unit="para" ed="P" />ξεῖνε πάτερ, καλέει σε περίφρων Πηνελόπεια,</l>
<l>μήτηρ Τηλεμάχοιο: μεταλλῆσαί τί ἑ θυμὸς</l>
<l n="555">ἀμφὶ πόσει κέλεται,  καὶ κήδεά περ πεπαθυίῃ.</l>
<l>εἰ δέ κέ σε γνώῃ νημερτέα πάντ᾽ ἐνέποντα,</l>
<l>ἕσσει σε χλαῖνάν τε χιτῶνά τε, τῶν σὺ μάλιστα</l>
<l>χρηΐζεις: σῖτον δὲ καὶ αἰτίζων κατὰ δῆμον</l>
<l>γαστέρα βοσκήσεις: δώσει δέ τοι ὅς κ᾽ ἐθέλῃσι.</l></q>
<milestone n="560" unit="card" ed="p" />
<l n="560"><milestone unit="para" ed="P" />τὸν δ᾽ αὖτε προσέειπε πολύτλας δῖος Ὀδυσσεύς:</l>
<q direct="unspecified"><l>Εὔμαι᾽, αἶψά κ᾽ ἐγὼ νημερτέα πάντ᾽ ἐνέποιμι</l>
<l>κούρῃ Ἰκαρίοιο, περίφρονι Πηνελοπείῃ:</l>
<l>οἶδα γὰρ εὖ περὶ κείνου, ὁμὴν δ᾽ ἀνεδέγμεθ᾽ ὀϊζύν.</l>
<l>ἀλλὰ μνηστήρων χαλεπῶν ὑποδείδι᾽ ὅμιλον,</l>
<l n="565">τῶν ὕβρις τε βίη τε σιδήρεον οὐρανὸν ἵκει.</l>
<l>καὶ γὰρ νῦν, ὅτε μ᾽ οὗτος ἀνὴρ κατὰ δῶμα κιόντα</l>
<l>οὔ τι κακὸν ῥέξαντα βαλὼν ὀδύνῃσιν ἔδωκεν,</l>
<l>οὔτε τι Τηλέμαχος τό γ᾽ ἐπήρκεσεν οὔτε τις ἄλλος.</l>
<l>τῷ νῦν Πηνελόπειαν ἐνὶ μεγάροισιν ἄνωχθι</l>
<l n="570">μεῖναι,  ἐπειγομένην περ, ἐς ἠέλιον καταδύντα:</l>
<l>καὶ τότε μ᾽ εἰρέσθω πόσιος πέρι νόστιμον ἦμαρ,</l>
<l>ἀσσοτέρω καθίσασα παραὶ πυρί: εἵματα γάρ τοι</l>
<l>λύγρ᾽ ἔχω: οἶσθα καὶ αὐτός, ἐπεί σε πρῶθ᾽ ἱκέτευσα.</l></q>
<l><milestone unit="para" ed="P" />ὣς φάτο, βῆ δὲ συφορβός, ἐπεὶ τὸν μῦθον ἄκουσε.</l>
<l n="575">τὸν δ᾽ ὑπὲρ οὐδοῦ βάντα προσηύδα Πηνελόπεια:</l>
<q direct="unspecified"><l><milestone unit="para" ed="P" />οὐ σύ γ᾽ ἄγεις, Εὔμαιε: τί τοῦτ᾽ ἐνόησεν ἀλήτης;</l>
<l>ἦ τινά που δείσας ἐξαίσιον ἦε καὶ ἄλλως</l>
<l>αἰδεῖται κατὰ δῶμα; κακὸς δ᾽ αἰδοῖος ἀλήτης.</l></q>
<l><milestone unit="para" ed="P" />τὴν δ᾽ ἀπαμειβόμενος προσέφης, Εὔμαιε συβῶτα:</l>
<q direct="unspecified"><l n="580">μυθεῖται κατὰ μοῖραν,  ἅ πέρ κ᾽ οἴοιτο καὶ ἄλλος,</l>
<l>ὕβριν ἀλυσκάζων ἀνδρῶν ὑπερηνορεόντων.</l>
<l>ἀλλά σε μεῖναι ἄνωγεν ἐς ἠέλιον καταδύντα.</l>
<l>καὶ δὲ σοὶ ὧδ᾽ αὐτῇ πολὺ κάλλιον, ὦ βασίλεια,</l>
<l>οἴην πρὸς ξεῖνον φάσθαι ἔπος ἠδ᾽ ἐπακοῦσαι.</l></q>
<l n="585">τὸν δ᾽ αὖτε προσέειπε περίφρων Πηνελόπεια:</l>
<q direct="unspecified"><l>οὐκ ἄφρων ὁ ξεῖνος: ὀΐεται, ὥς περ ἂν εἴη:</l>
<l>οὐ γάρ πού τινες ὧδε καταθνητῶν ἀνθρώπων</l>
<l>ἀνέρες ὑβρίζοντες ἀτάσθαλα μηχανόωνται.</l></q>
<l><milestone unit="para" ed="P" />ἡ μὲν ἄρ᾽ ὣς ἀγόρευεν, ὁ δ᾽ ᾤχετο δῖος ὑφορβὸς</l>
<l n="590">μνηστήρων ἐς ὅμιλον,  ἐπεὶ διεπέφραδε πάντα.</l>
<l>αἶψα δὲ Τηλέμαχον ἔπεα πτερόεντα προσηύδα,</l>
<l>ἄγχι σχὼν κεφαλήν, ἵνα μὴ πευθοίαθ᾽ οἱ ἄλλοι:</l>
<q direct="unspecified"><l><milestone unit="para" ed="P" />ὦ φίλ᾽, ἐγὼ μὲν ἄπειμι, σύας καὶ κεῖνα φυλάξων,</l>
<l>σὸν καὶ ἐμὸν βίοτον: σοὶ δ᾽ ἐνθάδε πάντα μελόντων.</l>
<l n="595">αὐτὸν μέν σε πρῶτα σάω,  καὶ φράζεο θυμῷ</l>
<l>μή τι πάθῃς: πολλοὶ δὲ κακὰ φρονέουσιν Ἀχαιῶν,</l>
<l>τοὺς Ζεὺς ἐξολέσειε πρὶν ἡμῖν πῆμα γενέσθαι.</l></q>
<l><milestone unit="para" ed="P" />τὸν δ᾽ αὖ Τηλέμαχος πεπνυμένος ἀντίον ηὔδα:</l>
<q direct="unspecified"><l>ἔσσεται οὕτως, ἄττα: σὺ δ᾽ ἔρχεο δειελιήσας:</l>
<l n="600">ἠῶθεν δ᾽ ἰέναι καὶ ἄγειν ἱερήϊα καλά:</l>
<l>αὐτὰρ ἐμοὶ τάδε πάντα καὶ ἀθανάτοισι μελήσει.</l></q>
<l><milestone unit="para" ed="P" />ὣς φάθ᾽, ὁ δ᾽ αὖτις ἄρ᾽ ἕζετ᾽ ἐϋξέστου ἐπὶ δίφρου,</l>
<l>πλησάμενος δ᾽ ἄρα θυμὸν ἐδητύος ἠδὲ ποτῆτος</l>
<l>βῆ ῥ᾽ ἴμεναι μεθ᾽ ὕας, λίπε δ᾽ ἕρκεά τε μέγαρόν τε,</l>
<l n="605">πλεῖον δαιτυμόνων: οἱ δ᾽ ὀρχηστυῖ καὶ ἀοιδῇ</l>
<l>τέρποντ᾽: ἤδη γὰρ καὶ ἐπήλυθε δείελον ἦμαρ.</l>
</div1></body></text></TEI.2>