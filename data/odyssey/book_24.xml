<?xml version="1.0" encoding="utf-8"?>
<TEI.2><text><body><div1 n="24" type="Book" org="uniform" sample="complete">
<milestone n="1" unit="card" ed="p" />
<l>Ἑρμῆς δὲ ψυχὰς Κυλλήνιος ἐξεκαλεῖτο</l>
<l>ἀνδρῶν μνηστήρων: ἔχε δὲ ῥάβδον μετὰ χερσὶν</l>
<l>καλὴν χρυσείην, τῇ τ᾽ ἀνδρῶν ὄμματα θέλγει</l>
<l>ὧν ἐθέλει, τοὺς δ᾽ αὖτε καὶ ὑπνώοντας ἐγείρει:</l>
<l n="5">τῇ ῥ᾽ ἄγε κινήσας,  ταὶ δὲ τρίζουσαι ἕποντο.</l>
<l>ὡς δ᾽ ὅτε νυκτερίδες μυχῷ ἄντρου θεσπεσίοιο</l>
<l>τρίζουσαι ποτέονται, ἐπεί κέ τις ἀποπέσῃσιν</l>
<l>ὁρμαθοῦ ἐκ πέτρης, ἀνά τ᾽ ἀλλήλῃσιν ἔχονται,</l>
<l>ὣς αἱ τετριγυῖαι ἅμ᾽ ἤϊσαν: ἦρχε δ᾽ ἄρα σφιν</l>
<l n="10">Ἑρμείας ἀκάκητα κατ᾽ εὐρώεντα κέλευθα.</l>
<l>πὰρ δ᾽ ἴσαν Ὠκεανοῦ τε ῥοὰς καὶ Λευκάδα πέτρην,</l>
<l>ἠδὲ παρ᾽ Ἠελίοιο πύλας καὶ δῆμον ὀνείρων</l>
<l>ἤϊσαν: αἶψα δ᾽ ἵκοντο κατ᾽ ἀσφοδελὸν λειμῶνα,</l>
<l>ἔνθα τε ναίουσι ψυχαί, εἴδωλα καμόντων.</l>
<l n="15">εὗρον δὲ ψυχὴν Πηληϊάδεω Ἀχιλῆος</l>
<l>καὶ Πατροκλῆος καὶ ἀμύμονος Ἀντιλόχοιο</l>
<l>Αἴαντός θ᾽, ὃς ἄριστος ἔην εἶδός τε δέμας τε</l>
<l>τῶν ἄλλων Δαναῶν μετ᾽ ἀμύμονα Πηλεΐδαο</l>
<l><milestone unit="para" ed="P" />ὣς οἱ μὲν περὶ κεῖνον ὁμίλεον: ἀγχίμολον δὲ</l>
<l n="20">ἤλυθ᾽ ἔπι ψυχὴ Ἀγαμέμνονος Ἀτρεΐδαο</l>
<l>ἀχνυμένη: περὶ δ᾽ ἄλλαι ἀγηγέραθ᾽, ὅσσαι ἅμ᾽ αὐτῷ</l>
<l>οἴκῳ ἐν Αἰγίσθοιο θάνον καὶ πότμον ἐπέσπον.</l>
<l>τὸν προτέρη ψυχὴ προσεφώνεε Πηλεΐωνος:</l>
<q direct="unspecified"><l><milestone unit="para" ed="P" />Ἀτρεΐδη, περὶ μέν σ᾽ ἔφαμεν Διὶ τερπικεραύνῳ</l>
<l n="25">ἀνδρῶν ἡρώων φίλον ἔμμεναι ἤματα πάντα,</l>
<l>οὕνεκα πολλοῖσίν τε καὶ ἰφθίμοισιν ἄνασσες</l>
<l>δήμῳ ἔνι Τρώων, ὅθι πάσχομεν ἄλγε᾽ Ἀχαιοί.</l>
<l>ἦ τ᾽ ἄρα καὶ σοὶ πρῶϊ παραστήσεσθαι ἔμελλεν</l>
<l>μοῖρ᾽ ὀλοή, τὴν οὔ τις ἀλεύεται ὅς κε γένηται.</l>
<l n="30">ὡς ὄφελες τιμῆς ἀπονήμενος,  ἧς περ ἄνασσες,</l>
<l>δήμῳ ἔνι Τρώων θάνατον καὶ πότμον ἐπισπεῖν:</l>
<l>τῷ κέν τοι τύμβον μὲν ἐποίησαν Παναχαιοί,</l>
<l>ἠδέ κε καὶ σῷ παιδὶ μέγα κλέος ἤρα᾽ ὀπίσσω:</l>
<l>νῦν δ᾽ ἄρα σ᾽ οἰκτίστῳ θανάτῳ εἵμαρτο ἁλῶναι.</l></q>
<milestone n="35" unit="card" ed="p" />
<l n="35">τὸν δ᾽ αὖτε ψυχὴ προσεφώνεεν Ἀτρείδαο:</l>
<q direct="unspecified"><l>ὄλβιε Πηλέος υἱέ, θεοῖς ἐπιείκελ᾽ Ἀχιλλεῦ,</l>
<l>ὃς θάνες ἐν Τροίῃ ἑκὰς Ἄργεος: ἀμφὶ δέ σ᾽ ἄλλοι</l>
<l>κτείνοντο Τρώων καὶ Ἀχαιῶν υἷες ἄριστοι,</l>
<l>μαρνάμενοι περὶ σεῖο: σὺ δ᾽ ἐν στροφάλιγγι κονίης</l>
<l n="40">κεῖσο μέγας μεγαλωστί,  λελασμένος ἱπποσυνάων.</l>
<l>ἡμεῖς δὲ πρόπαν ἦμαρ ἐμαρνάμεθ᾽: οὐδέ κε πάμπαν</l>
<l>παυσάμεθα πτολέμου, εἰ μὴ Ζεὺς λαίλαπι παῦσεν.</l>
<l>αὐτὰρ ἐπεί σ᾽ ἐπὶ νῆας ἐνείκαμεν ἐκ πολέμοιο,</l>
<l>κάτθεμεν ἐν λεχέεσσι, καθήραντες χρόα καλὸν</l>
<l n="45">ὕδατί τε λιαρῷ καὶ ἀλείφατι: πολλὰ δέ σ᾽ ἀμφὶ</l>
<l>δάκρυα θερμὰ χέον Δαναοὶ κείροντό τε χαίτας.</l>
<l>μήτηρ δ᾽ ἐξ ἁλὸς ἦλθε σὺν ἀθανάτῃς ἁλίῃσιν</l>
<l>ἀγγελίης ἀΐουσα: βοὴ δ᾽ ἐπὶ πόντον ὀρώρει</l>
<l>θεσπεσίη, ὑπὸ δὲ τρόμος ἔλλαβε πάντας Ἀχαιούς:</l>
<l n="50">καί νύ κ᾽ ἀναΐξαντες ἔβαν κοίλας ἐπὶ νῆας,</l>
<l>εἰ μὴ ἀνὴρ κατέρυκε παλαιά τε πολλά τε εἰδώς,</l>
<l>Νέστωρ, οὗ καὶ πρόσθεν ἀρίστη φαίνετο βουλή:</l>
<l>ὅ σφιν ἐϋφρονέων ἀγορήσατο καὶ μετέειπεν:</l>
<q direct="unspecified"><l><milestone unit="para" ed="P" />ἴσχεσθ᾽, Ἀργεῖοι, μὴ φεύγετε, κοῦροι Ἀχαιῶν:</l>
<l n="55">μήτηρ ἐξ ἁλὸς ἥδε σὺν ἀθανάτῃς ἁλίῃσιν</l>
<l>ἔρχεται, οὗ παιδὸς τεθνηότος ἀντιόωσα.</l></q>
<l><milestone unit="para" ed="P" />ὣς ἔφαθ᾽, οἱ δ᾽ ἔσχοντο φόβου μεγάθυμοι Ἀχαιοί:</l>
<l>ἀμφὶ δέ σ᾽ ἔστησαν κοῦραι ἁλίοιο γέροντος</l>
<l>οἴκτρ᾽ ὀλοφυρόμεναι, περὶ δ᾽ ἄμβροτα εἵματα ἕσσαν.</l>
<l n="60">Μοῦσαι δ᾽ ἐννέα πᾶσαι ἀμειβόμεναι ὀπὶ καλῇ</l>
<l>θρήνεον: ἔνθα κεν οὔ τιν᾽ ἀδάκρυτόν γ᾽ ἐνόησας</l>
<l>Ἀργείων: τοῖον γὰρ ὑπώρορε Μοῦσα λίγεια.</l>
<l>ἑπτὰ δὲ καὶ δέκα μέν σε ὁμῶς νύκτας τε καὶ ἦμαρ</l>
<l>κλαίομεν ἀθάνατοί τε θεοὶ θνητοί τ᾽ ἄνθρωποι:</l>
<l n="65">ὀκτωκαιδεκάτῃ δ᾽ ἔδομεν πυρί,  πολλὰ δέ σ᾽ ἀμφὶ</l>
<l>μῆλα κατεκτάνομεν μάλα πίονα καὶ ἕλικας βοῦς.</l>
<l>καίεο δ᾽ ἔν τ᾽ ἐσθῆτι θεῶν καὶ ἀλείφατι πολλῷ</l>
<l>καὶ μέλιτι γλυκερῷ: πολλοὶ δ᾽ ἥρωες Ἀχαιοὶ</l>
<l>τεύχεσιν ἐρρώσαντο πυρὴν πέρι καιομένοιο,</l>
<l n="70">πεζοί θ᾽ ἱππῆές τε: πολὺς δ᾽ ὀρυμαγδὸς ὀρώρει</l>
<l>αὐτὰρ ἐπεὶ δή σε φλὸξ ἤνυσεν Ἡφαίστοιο,</l>
<l>ἠῶθεν δή τοι λέγομεν λεύκ᾽ ὀστέ᾽, Ἀχιλλεῦ,</l>
<l>οἴνῳ ἐν ἀκρήτῳ καὶ ἀλείφατι: δῶκε δὲ μήτηρ</l>
<l>χρύσεον ἀμφιφορῆα: Διωνύσοιο δὲ δῶρον</l>
<l n="75">φάσκ᾽ ἔμεναι,  ἔργον δὲ περικλυτοῦ Ἡφαίστοιο.</l>
<l>ἐν τῷ τοι κεῖται λεύκ᾽ ὀστέα, φαίδιμ᾽ Ἀχιλλεῦ,</l>
<l>μίγδα δὲ Πατρόκλοιο Μενοιτιάδαο θανόντος,</l>
<l>χωρὶς δ᾽ Ἀντιλόχοιο, τὸν ἔξοχα τῖες ἁπάντων</l>
<l>τῶν ἄλλων ἑτάρων, μετὰ Πάτροκλόν γε θανόντα.</l>
<l n="80">ἀμφ᾽ αὐτοῖσι δ᾽ ἔπειτα μέγαν καὶ ἀμύμονα τύμβον</l>
<l>χεύαμεν Ἀργείων ἱερὸς στρατὸς αἰχμητάων</l>
<l>ἀκτῇ ἔπι προὐχούσῃ, ἐπὶ πλατεῖ Ἑλλησπόντῳ,</l>
<l>ὥς κεν τηλεφανὴς ἐκ ποντόφιν ἀνδράσιν εἴη</l>
<l>τοῖς οἳ νῦν γεγάασι καὶ οἳ μετόπισθεν ἔσονται.</l>
<milestone n="85" unit="card" ed="p" />
<l n="85">μήτηρ δ᾽ αἰτήσασα θεοὺς περικαλλέ᾽ ἄεθλα</l>
<l>θῆκε μέσῳ ἐν ἀγῶνι ἀριστήεσσιν Ἀχαιῶν.</l>
<l>ἤδη μὲν πολέων τάφῳ ἀνδρῶν ἀντεβόλησας</l>
<l>ἡρώων, ὅτε κέν ποτ᾽ ἀποφθιμένου βασιλῆος</l>
<l>ζώννυνταί τε νέοι καὶ ἐπεντύνονται ἄεθλα:</l>
<l n="90">ἀλλά κε κεῖνα μάλιστα ἰδὼν θηήσαο θυμῷ,</l>
<l>οἷ᾽ ἐπὶ σοὶ κατέθηκε θεὰ περικαλλέ᾽ ἄεθλα,</l>
<l>ἀργυρόπεζα Θέτις: μάλα γὰρ φίλος ἦσθα θεοῖσιν.</l>
<l>ὣς σὺ μὲν οὐδὲ θανὼν ὄνομ᾽ ὤλεσας, ἀλλά τοι αἰεὶ</l>
<l>πάντας ἐπ᾽ ἀνθρώπους κλέος ἔσσεται ἐσθλόν, Ἀχιλλεῦ,</l>
<l n="95">αὐτὰρ ἐμοὶ τί τόδ᾽ ἦδος,  ἐπεὶ πόλεμον τολύπευσα;</l>
<l>ἐν νόστῳ γάρ μοι Ζεὺς μήσατο λυγρὸν ὄλεθρον</l>
<l>Αἰγίσθου ὑπὸ χερσὶ καὶ οὐλομένης ἀλόχοιο.</l></q>
<l><milestone unit="para" ed="P" />ὣς οἱ μὲν τοιαῦτα πρὸς ἀλλήλους ἀγόρευον,</l>
<l>ἀγχίμολον δέ σφ᾽ ἦλθε διάκτορος ἀργεϊφόντης,</l>
<l n="100">ψυχὰς μνηστήρων κατάγων Ὀδυσῆϊ δαμέντων,</l>
<l>τὼ δ᾽ ἄρα θαμβήσαντ᾽ ἰθὺς κίον, ὡς ἐσιδέσθην.</l>
<l>ἔγνω δὲ ψυχὴ Ἀγαμέμνονος Ἀτρεΐδαο</l>
<l>παῖδα φίλον Μελανῆος, ἀγακλυτὸν Ἀμφιμέδοντα:</l>
<l>ξεῖνος γάρ οἱ ἔην Ἰθάκῃ ἔνι οἰκία ναίων.</l>
<l n="105">τὸν προτέρη ψυχὴ προσεφώνεεν Ἀτρεΐδαο:</l>
<q direct="unspecified"><l><milestone unit="para" ed="P" />Ἀμφίμεδον, τί παθόντες ἐρεμνὴν γαῖαν ἔδυτε</l>
<l>πάντες κεκριμένοι καὶ ὁμήλικες; οὐδέ κεν ἄλλως</l>
<l>κρινάμενος λέξαιτο κατὰ πτόλιν ἄνδρας ἀρίστους.</l>
<l>ἦ ὔμμ᾽ ἐν νήεσσι Ποσειδάων ἐδάμασσεν,</l>
<l n="110">ὄρσας ἀργαλέους ἀνέμους καὶ κύματα μακρά;</l>
<l>ἦ που ἀνάρσιοι ἄνδρες ἐδηλήσαντ᾽ ἐπὶ χέρσου</l>
<l>βοῦς περιταμνομένους ἠδ᾽ οἰῶν πώεα καλά,</l>
<l>ἠὲ περὶ πτόλιος μαχεούμενοι ἠδὲ γυναικῶν;</l>
<l>εἰπέ μοι εἰρομένῳ: ξεῖνος δέ τοι εὔχομαι εἶναι.</l>
<l n="115">ἦ οὐ μέμνῃ ὅτε κεῖσε κατήλυθον ὑμέτερον δῶ,</l>
<l>ὀτρυνέων Ὀδυσῆα σὺν ἀντιθέῳ Μενελάῳ</l>
<l>Ἴλιον εἰς ἅμ᾽ ἕπεσθαι ἐϋσσέλμων ἐπὶ νηῶν;</l>
<l>μηνὶ δ᾽ ἄρ᾽ οὔλῳ πάντα περήσαμεν εὐρέα πόντον,</l>
<l>σπουδῇ παρπεπιθόντες Ὀδυσσῆα πτολίπορθον.</l></q>
<l n="120">τὸν δ᾽ αὖτε ψυχὴ προσεφώνεεν Ἀμφιμέδοντος:</l>
<q direct="unspecified"><l>Ἀτρεΐδη κύδιστε, ἄναξ ἀνδρῶν Ἀγάμεμνον,</l>
<l>μέμνημαι τάδε πάντα, διοτρεφές, ὡς ἀγορεύεις:</l>
<l>σοὶ δ᾽ ἐγὼ εὖ μάλα πάντα καὶ ἀτρεκέως καταλέξω,</l>
<l>ἡμετέρου θανάτοιο κακὸν τέλος, οἷον ἐτύχθη.</l>
<l n="125">μνώμεθ᾽ Ὀδυσσῆος δὴν οἰχομένοιο δάμαρτα:</l>
<l>ἡ δ᾽ οὔτ᾽ ἠρνεῖτο στυγερὸν γάμον οὔτ᾽ ἐτελεύτα,</l>
<l>ἡμῖν φραζομένη θάνατον καὶ κῆρα μέλαιναν,</l>
<l>ἀλλὰ δόλον τόνδ᾽ ἄλλον ἐνὶ φρεσὶ μερμήριξε:</l>
<l>στησαμένη μέγαν ἱστὸν ἐνὶ μεγάροισιν ὕφαινε,</l>
<l n="130">λεπτὸν καὶ περίμετρον: ἄφαρ δ᾽ ἡμῖν μετέειπε:</l>
<q direct="unspecified"><l><milestone unit="para" ed="P" />κοῦροι ἐμοὶ μνηστῆρες, ἐπεὶ θάνε δῖος Ὀδυσσεύς,</l>
<l>μίμνετ᾽ ἐπειγόμενοι τὸν ἐμὸν γάμον, εἰς ὅ κε φᾶρος</l>
<l>ἐκτελέσω, μή μοι μεταμώνια νήματ᾽ ὄληται,</l>
<l>Λαέρτῃ ἥρωϊ ταφήϊον, εἰς ὅτε κέν μιν</l>
<l n="135">μοῖρ᾽ ὀλοὴ καθέλῃσι τανηλεγέος θανάτοιο,</l>
<l>μή τίς μοι κατὰ δῆμον Ἀχαιϊάδων νεμεσήσῃ,</l>
<l>αἴ κεν ἄτερ σπείρου κεῖται πολλὰ κτεατίσσας.</l></q>
<milestone n="138" unit="card" ed="p" />
<l><milestone unit="para" ed="P" />ὣς ἔφαθ᾽, ἡμῖν δ᾽ αὖτ᾽ ἐπεπείθετο θυμὸς ἀγήνωρ.</l>
<l>ἔνθα καὶ ἠματίη μὲν ὑφαίνεσκεν μέγαν ἱστόν,</l>
<l n="140">νύκτας δ᾽ ἀλλύεσκεν,  ἐπεὶ δαΐδας παραθεῖτο.</l>
<l>ὣς τρίετες μὲν ἔληθε δόλῳ καὶ ἔπειθεν Ἀχαιούς:</l>
<l>ἀλλ᾽ ὅτε τέτρατον ἦλθεν ἔτος καὶ ἐπήλυθον ὧραι,</l>
<l>μηνῶν φθινόντων, περὶ δ᾽ ἤματα πόλλ᾽ ἐτελέσθη,</l>
<l>καὶ τότε δή τις ἔειπε γυναικῶν, ἣ σάφα ᾔδη,</l>
<l n="145">καὶ τήν γ᾽ ἀλλύουσαν ἐφεύρομεν ἀγλαὸν ἱστόν.</l>
<l>ὣς τὸ μὲν ἐξετέλεσσε καὶ οὐκ ἐθέλουσ᾽, ὑπ᾽ ἀνάγκης.</l>
<l><milestone unit="para" ed="P" />εὖθ᾽ ἡ φᾶρος ἔδειξεν, ὑφήνασα μέγαν ἱστόν,</l>
<l>πλύνασ᾽, ἠελίῳ ἐναλίγκιον ἠὲ σελήνῃ,</l>
<l>καὶ τότε δή ῥ᾽ Ὀδυσῆα κακός ποθεν ἤγαγε δαίμων</l>
<l n="150">ἀγροῦ ἐπ᾽ ἐσχατιήν,  ὅθι δώματα ναῖε συβώτης.</l>
<l>ἔνθ᾽ ἦλθεν φίλος υἱὸς Ὀδυσσῆος θείοιο,</l>
<l>ἐκ Πύλου ἠμαθόεντος ἰὼν σὺν νηῒ μελαίνῃ:</l>
<l>τὼ δὲ μνηστῆρσιν θάνατον κακὸν ἀρτύναντε</l>
<l>ἵκοντο προτὶ ἄστυ περικλυτόν, ἦ τοι Ὀδυσσεὺς</l>
<l n="155">ὕστερος,  αὐτὰρ Τηλέμαχος πρόσθ᾽ ἡγεμόνευε.</l>
<l>τὸν δὲ συβώτης ἦγε κακὰ χροῒ εἵματ᾽ ἔχοντα,</l>
<l>πτωχῷ λευγαλέῳ ἐναλίγκιον ἠδὲ γέροντι</l>
<l>σκηπτόμενον: τὰ δὲ λυγρὰ περὶ χροῒ εἵματα ἕστο:</l>
<l>οὐδέ τις ἡμείων δύνατο γνῶναι τὸν ἐόντα</l>
<l n="160">ἐξαπίνης προφανέντ᾽,  οὐδ᾽ οἳ προγενέστεροι ἦσαν,</l>
<l>ἀλλ᾽ ἔπεσίν τε κακοῖσιν ἐνίσσομεν ἠδὲ βολῇσιν.</l>
<l>αὐτὰρ ὁ τῆος ἐτόλμα ἐνὶ μεγάροισιν ἑοῖσι</l>
<l>βαλλόμενος καὶ ἐνισσόμενος τετληότι θυμῷ:</l>
<l>ἀλλ᾽ ὅτε δή μιν ἔγειρε Διὸς νοός αἰγιόχοιο,</l>
<l n="165">σὺν μὲν Τηλεμάχῳ περικαλλέα τεύχε᾽ ἀείρας</l>
<l>ἐς θάλαμον κατέθηκε καὶ ἐκλήϊσεν ὀχῆας,</l>
<l>αὐτὰρ ὁ ἣν ἄλοχον πολυκερδείῃσιν ἄνωγε</l>
<l>τόξον μνηστήρεσσι θέμεν πολιόν τε σίδηρον,</l>
<l>ἡμῖν αἰνομόροισιν ἀέθλια καὶ φόνου ἀρχήν.</l>
<l n="170">οὐδέ τις ἡμείων δύνατο κρατεροῖο βιοῖο</l>
<l>νευρὴν ἐντανύσαι, πολλὸν δ᾽ ἐπιδευέες ἦμεν.</l>
<l>ἀλλ᾽ ὅτε χεῖρας ἵκανεν Ὀδυσσῆος μέγα τόξον,</l>
<l>ἔνθ᾽ ἡμεῖς μὲν πάντες ὁμοκλέομεν ἐπέεσσι</l>
<l>τόξον μὴ δόμεναι, μηδ᾽ εἰ μάλα πολλ᾽ ἀγορεύοι:</l>
<l n="175">Τηλέμαχος δέ μιν οἶος ἐποτρύνων ἐκέλευσεν.</l>
<l>αὐτὰρ ὁ δέξατο χειρὶ πολύτλας δῖος Ὀδυσσεύς,</l>
<l>ῥηϊδίως δ᾽ ἐτάνυσσε βιόν, διὰ δ᾽ ἧκε σιδήρου,</l>
<l>στῆ δ᾽ ἄρ᾽ ἐπ᾽ οὐδὸν ἰών, ταχέας δ᾽ ἐκχεύατ᾽ ὀϊστοὺς</l>
<l>δεινὸν παπταίνων, βάλε δ᾽ Ἀντίνοον βασιλῆα.</l>
<l n="180">αὐτὰρ ἔπειτ᾽ ἄλλοις ἐφίει βέλεα στονόεντα,</l>
<l>ἄντα τιτυσκόμενος: τοὶ δ᾽ ἀγχιστῖνοι ἔπιπτον.</l>
<l>γνωτὸν δ᾽ ἦν ὅ ῥά τίς σφι θεῶν ἐπιτάρροθος ἦεν:</l>
<l>αὐτίκα γὰρ κατὰ δώματ᾽ ἐπισπόμενοι μένεϊ σφῷ</l>
<l>κτεῖνον ἐπιστροφάδην, τῶν δὲ στόνος ὤρνυτ᾽ ἀεικὴς</l>
<l n="185">κράτων τυπτομένων,  δάπεδον δ᾽ ἅπαν αἵματι θῦεν.</l>
<l>ὣς ἡμεῖς, Ἀγάμεμνον, ἀπωλόμεθ᾽, ὧν ἔτι καὶ νῦν</l>
<l>σώματ᾽ ἀκηδέα κεῖται ἐνὶ μεγάροις Ὀδυσῆος:</l>
<l>οὐ γάρ πω ἴσασι φίλοι κατὰ δώμαθ᾽ ἑκάστου,</l>
<l>οἵ κ᾽ ἀπονίψαντες μέλανα βρότον ἐξ ὠτειλέων</l>
<l n="190">κατθέμενοι γοάοιεν: ὃ γὰρ γέρας ἐστὶ θανόντων.</l></q>
<milestone n="191" unit="card" ed="p" />
<l><milestone unit="para" ed="P" />τὸν δ᾽ αὖτε ψυχὴ προσεφώνεεν Ἀτρεΐδαο:</l>
<q direct="unspecified"><l>ὄλβιε Λαέρταο πάϊ, πολυμήχαν᾽ Ὀδυσσεῦ,</l>
<l>ἦ ἄρα σὺν μεγάλῃ ἀρετῇ ἐκτήσω ἄκοιτιν.</l>
<l>ὡς ἀγαθαὶ φρένες ἦσαν ἀμύμονι Πηνελοπείῃ,</l>
<l n="195">κούρῃ Ἰκαρίου: ὡς εὖ μέμνητ᾽ Ὀδυσῆος,</l>
<l>ἀνδρὸς κουριδίου: τῷ οἱ κλέος οὔ ποτ᾽ ὀλεῖται</l>
<l>ἧς ἀρετῆς, τεύξουσι δ᾽ ἐπιχθονίοισιν ἀοιδὴν</l>
<l>ἀθάνατοι χαρίεσσαν ἐχέφρονι Πηνελοπείῃ,</l>
<l>οὐχ ὡς Τυνδαρέου κούρη κακὰ μήσατο ἔργα,</l>
<l n="200">κουρίδιον κτείνασα πόσιν,  στυγερὴ δέ τ᾽ ἀοιδὴ</l>
<l>ἔσσετ᾽ ἐπ᾽ ἀνθρώπους, χαλεπὴν δέ τε φῆμιν ὀπάσσει</l>
<l>θηλυτέρῃσι γυναιξί, καὶ ἥ κ᾽ εὐεργὸς ἔῃσιν.</l></q>
<l><milestone unit="para" ed="P" />ὣς οἱ μὲν τοιαῦτα πρὸς ἀλλήλους ἀγόρευον,</l>
<l>ἑσταότ᾽ εἰν Ἀΐδαο δόμοις, ὑπὸ κεύθεσι γαίης:</l>
<l n="205"><milestone unit="para" ed="P" />οἱ δ᾽ ἐπεὶ ἐκ πόλιος κατέβαν, τάχα δ᾽ ἀγρὸν ἵκοντο</l>
<l>καλὸν Λαέρταο τετυγμένον,  ὅν ῥά ποτ᾽ αὐτὸς</l>
<l>Λαέρτης κτεάτισσεν, ἐπεὶ μάλα πόλλ᾽ ἐμόγησεν.</l>
<l>ἔνθα οἱ οἶκος ἔην, περὶ δὲ κλίσιον θέε πάντη,</l>
<l>ἐν τῷ σιτέσκοντο καὶ ἵζανον ἠδὲ ἴαυον</l>
<l n="210">δμῶες ἀναγκαῖοι,  τοί οἱ φίλα ἐργάζοντο.</l>
<l>ἐν δὲ γυνὴ Σικελὴ γρηῢς πέλεν, ἥ ῥα γέροντα</l>
<l>ἐνδυκέως κομέεσκεν ἐπ᾽ ἀγροῦ, νόσφι πόληος.</l>
<l>ἔνθ᾽ Ὀδυσεὺς δμώεσσι καὶ υἱέϊ μῦθον ἔειπεν:</l>
<q direct="unspecified"><l><milestone unit="para" ed="P" />ὑμεῖς μὲν νῦν ἔλθετ᾽ ἐϋκτίμενον δόμον εἴσω,</l>
<l n="215">δεῖπνον δ᾽ αἶψα συῶν ἱερεύσατε ὅς τις ἄριστος:</l>
<l>αὐτὰρ ἐγὼ πατρὸς πειρήσομαι ἡμετέροιο,</l>
<l>αἴ κέ μ᾽ ἐπιγνώῃ καὶ φράσσεται ὀφθαλμοῖσιν,</l>
<l>ἦέ κεν ἀγνοιῇσι, πολὺν χρόνον ἀμφὶς ἐόντα.</l></q>
<l><milestone unit="para" ed="P" />ὣς εἰπὼν δμώεσσιν ἀρήϊα τεύχε᾽ ἔδωκεν.</l>
<l n="220">οἱ μὲν ἔπειτα δόμονδε θοῶς κίον,  αὐτὰρ Ὀδυσσεὺς</l>
<l>ἆσσον ἴεν πολυκάρπου ἀλωῆς πειρητίζων.</l>
<l>οὐδ᾽ εὗρεν Δολίον, μέγαν ὄρχατον ἐσκαταβαίνων,</l>
<l>οὐδέ τινα δμώων οὐδ᾽ υἱῶν: ἀλλ᾽ ἄρα τοί γε</l>
<l>αἱμασιὰς λέξοντες ἀλωῆς ἔμμεναι ἕρκος</l>
<l n="225">ᾤχοντ᾽,  αὐτὰρ ὁ τοῖσι γέρων ὁδὸν ἡγεμόνευε.</l>
<l>τὸν δ᾽ οἶον πατέρ᾽ εὗρεν ἐϋκτιμένῃ ἐν ἀλωῇ,</l>
<l>λιστρεύοντα φυτόν: ῥυπόωντα δὲ ἕστο χιτῶνα</l>
<l>ῥαπτὸν ἀεικέλιον, περὶ δὲ κνήμῃσι βοείας</l>
<l>κνημῖδας ῥαπτὰς δέδετο, γραπτῦς ἀλεείνων,</l>
<l n="230">χειρῖδάς τ᾽ ἐπὶ χερσὶ βάτων ἕνεκ᾽: αὐτὰρ ὕπερθεν</l>
<l>αἰγείην κυνέην κεφαλῇ ἔχε, πένθος ἀέξων.</l>
<milestone n="232" unit="card" ed="p" />
<l>τὸν δ᾽ ὡς οὖν ἐνόησε πολύτλας δῖος Ὀδυσσεὺς</l>
<l>γήραϊ τειρόμενον, μέγα δὲ φρεσὶ πένθος ἔχοντα,</l>
<l>στὰς ἄρ᾽ ὑπὸ βλωθρὴν ὄγχνην κατὰ δάκρυον εἶβε.</l>
<l n="235">μερμήριξε δ᾽ ἔπειτα κατὰ φρένα καὶ κατὰ θυμὸν</l>
<l>κύσσαι καὶ περιφῦναι ἑὸν πατέρ᾽, ἠδὲ ἕκαστα</l>
<l>εἰπεῖν, ὡς ἔλθοι καὶ ἵκοιτ᾽ ἐς πατρίδα γαῖαν,</l>
<l>ἦ πρῶτ᾽ ἐξερέοιτο ἕκαστά τε πειρήσαιτο.</l>
<l>ὧδε δέ οἱ φρονέοντι δοάσσατο κέρδιον εἶναι,</l>
<l n="240">πρῶτον κερτομίοις ἐπέεσσιν πειρηθῆναι.</l>
<l>τὰ φρονέων ἰθὺς κίεν αὐτοῦ δῖος Ὀδυσσεύς.</l>
<l>ἦ τοι ὁ μὲν κατέχων κεφαλὴν φυτὸν ἀμφελάχαινε:</l>
<l>τὸν δὲ παριστάμενος προσεφώνεε φαίδιμος υἱός:</l>
<q direct="unspecified"><l><milestone unit="para" ed="P" />ὦ γέρον, οὐκ ἀδαημονίη σ᾽ ἔχει ἀμφιπολεύειν</l>
<l n="245">ὄρχατον,  ἀλλ᾽ εὖ τοι κομιδὴ ἔχει, οὐδέ τι πάμπαν,</l>
<l>οὐ φυτόν, οὐ συκέη, οὐκ ἄμπελος, οὐ μὲν ἐλαίη,</l>
<l>οὐκ ὄγχνη, οὐ πρασιή τοι ἄνευ κομιδῆς κατὰ κῆπον.</l>
<l>ἄλλο δέ τοι ἐρέω, σὺ δὲ μὴ χόλον ἔνθεο θυμῷ</l>
<l>αὐτόν σ᾽ οὐκ ἀγαθὴ κομιδὴ ἔχει, ἀλλ᾽ ἅμα γῆρας</l>
<l n="250">λυγρὸν ἔχεις αὐχμεῖς τε κακῶς καὶ ἀεικέα ἕσσαι.</l>
<l>οὐ μὲν ἀεργίης γε ἄναξ ἕνεκ᾽ οὔ σε κομίζει,</l>
<l>οὐδέ τί τοι δούλειον ἐπιπρέπει εἰσοράασθαι</l>
<l>εἶδος καὶ μέγεθος: βασιλῆϊ γὰρ ἀνδρὶ ἔοικας.</l>
<l>τοιούτῳ δὲ ἔοικας, ἐπεὶ λούσαιτο φάγοι τε,</l>
<l n="255">εὑδέμεναι μαλακῶς: ἡ γὰρ δίκη ἐστὶ γερόντων.</l>
<l>ἀλλ᾽ ἄγε μοι τόδε εἰπὲ καὶ ἀτρεκέως κατάλεξον,</l>
<l>τεῦ δμὼς εἶς ἀνδρῶν; τεῦ δ᾽ ὄρχατον ἀμφιπολεύεις;</l>
<l>καὶ μοι τοῦτ᾽ ἀγόρευσον ἐτήτυμον, ὄφρ᾽ ἐῢ εἰδῶ,</l>
<l>εἰ ἐτεόν γ᾽ Ἰθάκην τήνδ᾽ ἱκόμεθ᾽, ὥς μοι ἔειπεν</l>
<l n="260">οὗτος ἀνὴρ νῦν δὴ ξυμβλήμενος ἐνθάδ᾽ ἰόντι,</l>
<l>οὔ τι μάλ᾽ ἀρτίφρων, ἐπεὶ οὐ τόλμησεν ἕκαστα</l>
<l>εἰπεῖν ἠδ᾽ ἐπακοῦσαι ἐμὸν ἔπος, ὡς ἐρέεινον</l>
<l>ἀμφὶ ξείνῳ ἐμῷ, ἤ που ζώει τε καὶ ἔστιν</l>
<l>ἦ ἤδη τέθνηκε καὶ εἰν Ἀΐδαο δόμοισιν.</l>
<l n="265">ἐκ γάρ τοι ἐρέω,  σὺ δὲ σύνθεο καί μευ ἄκουσον:</l>
<l>ἄνδρα ποτ᾽ ἐξείνισσα φίλῃ ἐνὶ πατρίδι γαίῃ</l>
<l>ἡμέτερόνδ᾽ ἐλθόντα, καὶ οὔ πω τις βροτὸς ἄλλος</l>
<l>ξείνων τηλεδαπῶν φιλίων ἐμὸν ἵκετο δῶμα:</l>
<l>εὔχετο δ᾽ ἐξ Ἰθάκης γένος ἔμμεναι, αὐτὰρ ἔφασκε</l>
<l n="270">Λαέρτην Ἀρκεισιάδην πατέρ᾽ ἔμμεναι αὐτῷ.</l>
<l>τὸν μὲν ἐγὼ πρὸς δώματ᾽ ἄγων ἐῢ ἐξείνισσα,</l>
<l>ἐνδυκέως φιλέων, πολλῶν κατὰ οἶκον ἐόντων,</l>
<l>καί οἱ δῶρα πόρον ξεινήϊα, οἷα ἐῴκει.</l>
<l>χρυσοῦ μέν οἱ δῶκ᾽ εὐεργέος ἑπτὰ τάλαντα,</l>
<l n="275">δῶκα δέ οἱ κρητῆρα πανάργυρον ἀνθεμόεντα,</l>
<l>δώδεκα δ᾽ ἁπλοΐδας χλαίνας, τόσσους δὲ τάπητας,</l>
<l>τόσσα δὲ φάρεα καλά, τόσους δ᾽ ἐπὶ τοῖσι χιτῶνας,</l>
<l>χωρὶς δ᾽ αὖτε γυναῖκας, ἀμύμονα ἔργα ἰδυίας,</l>
<l>τέσσαρας εἰδαλίμας, ἃς ἤθελεν αὐτὸς ἑλέσθαι.</l></q>
<milestone n="280" unit="card" ed="p" />
<l n="280"><milestone unit="para" ed="P" />τὸν δ᾽ ἠμείβετ᾽ ἔπειτα πατὴρ κατὰ δάκρυον εἴβων:</l>
<q direct="unspecified"><l>ξεῖν᾽,  ἦ τοι μὲν γαῖαν ἱκάνεις, ἣν ἐρεείνεις,</l>
<l>ὑβρισταὶ δ᾽ αὐτὴν καὶ ἀτάσθαλοι ἄνδρες ἔχουσιν:</l>
<l>δῶρα δ᾽ ἐτώσια ταῦτα χαρίζεο, μυρί᾽ ὀπάζων:</l>
<l>εἰ γάρ μιν ζωόν γ᾽ ἐκίχεις Ἰθάκης ἐνὶ δήμῳ,</l>
<l n="285">τῷ κέν σ᾽ εὖ δώροισιν ἀμειψάμενος ἀπέπεμψε</l>
<l>καὶ ξενίῃ ἀγαθῇ ἡ γὰρ θέμις, ὅς τις ὑπάρξῃ.</l>
<l>ἀλλ᾽ ἄγε μοι τόδε εἰπὲ καὶ ἀτρεκέως κατάλεξον,</l>
<l>πόστον δὴ ἔτος ἐστίν, ὅτε ξείνισσας ἐκεῖνον</l>
<l>σὸν ξεῖνον δύστηνον, ἐμὸν παῖδ᾽, εἴ ποτ᾽ ἔην γε,</l>
<l n="290">δύσμορον;  ὅν που τῆλε φίλων καὶ πατρίδος αἴης</l>
<l>ἠέ που ἐν πόντῳ φάγον ἰχθύες, ἢ ἐπὶ χέρσου</l>
<l>θηρσὶ καὶ οἰωνοῖσιν ἕλωρ γένετ᾽: οὐδέ ἑ μήτηρ</l>
<l>κλαῦσε περιστείλασα πατήρ θ᾽, οἵ μιν τεκόμεσθα:</l>
<l>οὐδ᾽ ἄλοχος πολύδωρος, ἐχέφρων Πηνελόπεια,</l>
<l n="295">κώκυσ᾽ ἐν λεχέεσσιν ἑὸν πόσιν,  ὡς ἐπεῴκει,</l>
<l>ὀφθαλμοὺς καθελοῦσα: τὸ γὰρ γέρας ἐστὶ θανόντων.</l>
<l>καί μοι τοῦτ᾽ ἀγόρευσον ἐτήτυμον, ὄφρ᾽ ἐῢ εἰδῶ:</l>
<l>τίς πόθεν εἶς ἀνδρῶν; πόθι τοι πόλις ἠδὲ τοκῆες;</l>
<l>ποῦ δὲ νηῦς ἕστηκε θοή, ἥ σ᾽ ἤγαγε δεῦρο</l>
<l n="300">ἀντιθέους θ᾽ ἑτάρους;  ἦ ἔμπορος εἰλήλουθας</l>
<l>νηὸς ἐπ᾽ ἀλλοτρίης, οἱ δ᾽ ἐκβήσαντες ἔβησαν;</l></q>
<l><milestone unit="para" ed="P" />τὸν δ᾽ ἀπαμειβόμενος προσέφη πολύμητις Ὀδυσσεύς:</l>
<q direct="unspecified"><l>τοιγὰρ ἐγώ τοι πάντα μάλ᾽ ἀτρεκέως καταλέξω.</l>
<l>εἰμὶ μὲν ἐξ Ἀλύβαντος, ὅθι κλυτὰ δώματα ναίω,</l>
<l n="305">υἱὸς Ἀφείδαντος Πολυπημονίδαο ἄνακτος:</l>
<l>αὐτὰρ ἐμοί γ᾽ ὄνομ᾽ ἐστὶν Ἐπήριτος: ἀλλά με δαίμων</l>
<l>πλάγξ᾽ ἀπὸ Σικανίης δεῦρ᾽ ἐλθέμεν οὐκ ἐθέλοντα:</l>
<l>νηῦς δέ μοι ἥδ᾽ ἕστηκεν ἐπ᾽ ἀγροῦ νόσφι πόληος.</l>
<l>αὐτὰρ Ὀδυσσῆϊ τόδε δὴ πέμπτον ἔτος ἐστίν,</l>
<l n="310">ἐξ οὗ κεῖθεν ἔβη καὶ ἐμῆς ἀπελήλυθε πάτρης,</l>
<l>δύσμορος: ἦ τέ οἱ ἐσθλοὶ ἔσαν ὄρνιθες ἰόντι,</l>
<l>δεξιοί, οἷς χαίρων μὲν ἐγὼν ἀπέπεμπον ἐκεῖνον,</l>
<l>χαῖρε δὲ κεῖνος ἰών: θυμὸς δ᾽ ἔτι νῶϊν ἐώλπει</l>
<l>μίξεσθαι ξενίῃ ἠδ᾽ ἀγλαὰ δῶρα διδώσειν.</l></q>
<l n="315"><milestone unit="para" ed="P" />ὣς φάτο,  τὸν δ᾽ ἄχεος νεφέλη ἐκάλυψε μέλαινα:</l>
<l>ἀμφοτέρῃσι δὲ χερσὶν ἑλὼν κόνιν αἰθαλόεσσαν</l>
<l>χεύατο κὰκ κεφαλῆς πολιῆς, ἁδινὰ στεναχίζων.</l>
<l>τοῦ δ᾽ ὠρίνετο θυμός, ἀνὰ ῥῖνας δέ οἱ ἤδη</l>
<l>δριμὺ μένος προὔτυψε φίλον πατέρ᾽ εἰσορόωντι.</l>
<l n="320">κύσσε δέ μιν περιφὺς ἐπιάλμενος,  ἠδὲ προσηύδα:</l>
<q direct="unspecified"><l><milestone unit="para" ed="P" />κεῖνος μέν τοι ὅδ᾽ αὐτὸς ἐγώ, πάτερ, ὃν σὺ μεταλλᾷς,</l>
<l>ἤλυθον εἰκοστῷ ἔτεϊ ἐς πατρίδα γαῖαν.</l>
<l>ἀλλ᾽ ἴσχεο κλαυθμοῖο γόοιό τε δακρυόεντος.</l>
<l>ἐκ γάρ τοι ἐρέω: μάλα δὲ χρὴ σπευδέμεν ἔμπης:</l>
<l n="325">μνηστῆρας κατέπεφνον ἐν ἡμετέροισι δόμοισι,</l>
<l>λώβην τινύμενος θυμαλγέα καὶ κακὰ ἔργα.</l></q>
<milestone n="327" unit="card" ed="p" />
<l><milestone unit="para" ed="P" />τὸν δ᾽ αὖ Λαέρτης ἀπαμείβετο φώνησέν τε:</l>
<q direct="unspecified"><l>εἰ μὲν δὴ Ὀδυσεύς γε ἐμὸς πάϊς ἐνθάδ᾽ ἱκάνεις,</l>
<l>σῆμά τί μοι νῦν εἰπὲ ἀριφραδές, ὄφρα πεποίθω.</l></q>
<l n="330"><milestone unit="para" ed="P" />τὸν δ᾽ ἀπαμειβόμενος προσέφη πολύμητις Ὀδυσσεύς:</l>
<q direct="unspecified"><l>οὐλὴν μὲν πρῶτον τήνδε φράσαι ὀφθαλμοῖσι,</l>
<l>τὴν ἐν Παρνησῷ μ᾽ ἔλασεν σῦς λευκῷ ὀδόντι</l>
<l>οἰχόμενον: σὺ δέ με προΐεις καὶ πότνια μήτηρ</l>
<l>ἐς πατέρ᾽ Αὐτόλυκον μητρὸς φίλον, ὄφρ᾽ ἂν ἑλοίμην</l>
<l n="335">δῶρα, τὰ δεῦρο μολών μοι ὑπέσχετο καὶ κατένευσεν.</l>
<l>εἰ δ᾽ ἄγε τοι καὶ δένδρε᾽ ἐϋκτιμένην κατ᾽ ἀλωὴν</l>
<l>εἴπω, ἅ μοί ποτ᾽ ἔδωκας, ἐγὼ δ᾽ ᾔτεόν σε ἕκαστα</l>
<l>παιδνὸς ἐών, κατὰ κῆπον ἐπισπόμενος: διὰ δ᾽ αὐτῶν</l>
<l>ἱκνεύμεσθα, σὺ δ᾽ ὠνόμασας καὶ ἔειπες ἕκαστα.</l>
<l n="340">ὄγχνας μοι δῶκας τρισκαίδεκα καὶ δέκα μηλέας,</l>
<l>συκέας τεσσαράκοντ᾽: ὄρχους δέ μοι ὧδ᾽ ὀνόμηνας</l>
<l>δώσειν πεντήκοντα, διατρύγιος δὲ ἕκαστος</l>
<l>ἤην: ἔνθα δ᾽ ἀνὰ σταφυλαὶ παντοῖαι ἔασιν—</l>
<l>ὁππότε δὴ Διὸς ὧραι ἐπιβρίσειαν ὕπερθεν.</l></q>
<l n="345"><milestone unit="para" ed="P" />ὣς φάτο,  τοῦ δ᾽ αὐτοῦ λύτο γούνατα καὶ φίλον ἦτορ,</l>
<l>σήματ᾽ ἀναγνόντος τά οἱ ἔμπεδα πέφραδ᾽ Ὀδυσσεύς.</l>
<l>ἀμφὶ δὲ παιδὶ φίλῳ βάλε πήχεε: τὸν δὲ ποτὶ οἷ</l>
<l>εἷλεν ἀποψύχοντα πολύτλας δῖος Ὀδυσσεύς.</l>
<l>αὐτὰρ ἐπεί ῥ᾽ ἄμπνυτο καὶ ἐς φρένα θυμὸς ἀγέρθη,</l>
<l n="350">ἐξαῦτις μύθοισιν ἀμειβόμενος προσέειπε:</l>
<q direct="unspecified"><l><milestone unit="para" ed="P" />Ζεῦ πάτερ, ἦ ῥα ἔτ᾽ ἔστε θεοὶ κατὰ μακρὸν Ὄλυμπον,</l>
<l>εἰ ἐτεὸν μνηστῆρες ἀτάσθαλον ὕβριν ἔτισαν.</l>
<l>νῦν δ᾽ αἰνῶς δείδοικα κατὰ φρένα μὴ τάχα πάντες</l>
<l>ἐνθάδ᾽ ἐπέλθωσιν Ἰθακήσιοι, ἀγγελίας δὲ</l>
<l n="355">πάντη ἐποτρύνωσι Κεφαλλήνων πολίεσσι.</l></q>
<l><milestone unit="para" ed="P" />τὸν δ᾽ ἀπαμειβόμενος προσέφη πολύμητις Ὀδυσσεύς:</l>
<q direct="unspecified"><l>θάρσει, μή τοι ταῦτα μετὰ φρεσὶ σῇσι μελόντων.</l>
<l>ἀλλ᾽ ἴομεν προτὶ οἶκον, ὃς ὀρχάτου ἐγγύθι κεῖται:</l>
<l>ἔνθα δὲ Τηλέμαχον καὶ βουκόλον ἠδὲ συβώτην</l>
<l n="360">προὔπεμψ᾽,  ὡς ἂν δεῖπνον ἐφοπλίσσωσι τάχιστα.</l></q>
<l><milestone unit="para" ed="P" />ὣς ἄρα φωνήσαντε βάτην πρὸς δώματα καλά.</l>
<l>οἱ δ᾽ ὅτε δή ῥ᾽ ἵκοντο δόμους εὖ ναιετάοντας,</l>
<l>εὗρον Τηλέμαχον καὶ βουκόλον ἠδὲ συβώτην</l>
<l>ταμνομένους κρέα πολλὰ κερῶντάς τ᾽ αἴθοπα οἶνον.</l>
<milestone n="365" unit="card" ed="p" />
<l n="365">τόφρα δὲ Λαέρτην μεγαλήτορα ᾧ ἐνὶ οἴκῳ</l>
<l>ἀμφίπολος Σικελὴ λοῦσεν καὶ χρῖσεν ἐλαίῳ,</l>
<l><milestone unit="para" ed="P" />ἀμφὶ δ᾽ ἄρα χλαῖναν καλὴν βάλεν: αὐτὰρ Ἀθήνη</l>
<l>ἄγχι παρισταμένη μέλε᾽ ἤλδανε ποιμένι λαῶν,</l>
<l>μείζονα δ᾽ ἠὲ πάρος καὶ πάσσονα θῆκεν ἰδέσθαι.</l>
<l n="370">ἐκ δ᾽ ἀσαμίνθου βῆ: θαύμαζε δέ μιν φίλος υἱός,</l>
<l>ὡς ἴδεν ἀθανάτοισι θεοῖς ἐναλίγκιον ἄντην:</l>
<l>καί μιν φωνήσας ἔπεα πτερόεντα προσηύδα:</l>
<q direct="unspecified"><l><milestone unit="para" ed="P" />ὦ πάτερ, ἦ μάλα τίς σε θεῶν αἰειγενετάων</l>
<l>εἶδός τε μέγεθός τε ἀμείνονα θῆκεν ἰδέσθαι.</l></q>
<l n="375">τὸν δ᾽ αὖ Λαέρτης πεπνυμένος ἀντίον ηὔδα:</l>
<q direct="unspecified"><l>αἲ γάρ, Ζεῦ τε πάτερ καὶ Ἀθηναίη καὶ Ἄπολλον,</l>
<l>οἷος Νήρικον εἷλον, ἐϋκτίμενον πτολίεθρον,</l>
<l>ἀκτὴν ἠπείροιο, Κεφαλλήνεσσιν ἀνάσσων,</l>
<l>τοῖος ἐών τοι χθιζὸς ἐν ἡμετέροισι δόμοισιν,</l>
<l n="380">τεύχε᾽ ἔχων ὤμοισιν,  ἐφεστάμεναι καὶ ἀμύνειν</l>
<l>ἄνδρας μνηστῆρας: τῷ κε σφέων γούνατ᾽ ἔλυσα</l>
<l>πολλῶν ἐν μεγάροισι, σὺ δὲ φρένας ἔνδον ἐγήθεις.</l></q>
<l><milestone unit="para" ed="P" />ὣς οἷ μὲν τοιαῦτα πρὸς ἀλλήλους ἀγόρευον.</l>
<l>οἱ δ᾽ ἐπεὶ οὖν παύσαντο πόνου τετύκοντό τε δαῖτα,</l>
<l n="385">ἑξείης ἕζοντο κατὰ κλισμούς τε θρόνους τε:</l>
<l>ἔνθ᾽ οἱ μὲν δείπνῳ ἐπεχείρεον, ἀγχίμολον δὲ</l>
<l>ἦλθ᾽ ὁ γέρων Δολίος, σὺν δ᾽ υἱεῖς τοῖο γέροντος,</l>
<l>ἐξ ἔργων μογέοντες, ἐπεὶ προμολοῦσα κάλεσσεν</l>
<l>μήτηρ γρηῦς Σικελή, ἥ σφεας τρέφε καί ῥα γέροντα</l>
<l n="390">ἐνδυκέως κομέεσκεν,  ἐπεὶ κατὰ γῆρας ἔμαρψεν.</l>
<l>οἱ δ᾽ ὡς οὖν Ὀδυσῆα ἴδον φράσσαντό τε θυμῷ,</l>
<l>ἔσταν ἐνὶ μεγάροισι τεθηπότες: αὐτὰρ Ὀδυσσεὺς</l>
<l>μειλιχίοις ἐπέεσσι καθαπτόμενος προσέειπεν:</l>
<q direct="unspecified"><l><milestone unit="para" ed="P" />ὦ γέρον, ἵζ᾽ ἐπὶ δεῖπνον, ἀπεκλελάθεσθε δὲ θάμβευς:</l>
<l n="395">δηρὸν γὰρ σίτῳ ἐπιχειρήσειν μεμαῶτες</l>
<l>μίμνομεν ἐν μεγάροις, ὑμέας ποτιδέγμενοι αἰεί.</l></q>
<l><milestone unit="para" ed="P" />ὣς ἄρ ἔφη, Δολίος δ᾽ ἰθὺς κίε χεῖρε πετάσσας</l>
<l>ἀμφοτέρας, Ὀδυσεῦς δὲ λαβὼν κύσε χεῖρ᾽ ἐπὶ καρπῷ,</l>
<l>καί μιν φωνήσας ἔπεα πτερόεντα προσηύδα:</l>
<q direct="unspecified"><l n="400"><milestone unit="para" ed="P" />ὦ φίλ᾽,  ἐπεὶ νόστησας ἐελδομένοισι μάλ᾽ ἡμῖν</l>
<l>οὐδ᾽ ἔτ᾽ ὀϊομένοισι, θεοὶ δέ σ᾽ ἀνήγαγον αὐτοί,</l>
<l>οὖλέ τε καὶ μάλα χαῖρε, θεοὶ δέ τοι ὄλβια δοῖεν.</l>
<l>καί μοι τοῦτ᾽ ἀγόρευσον ἐτήτυμον, ὄφρ᾽ ἐῢ εἰδῶ,</l>
<l>ἢ ἤδη σάφα οἶδε περίφρων Πηνελόπεια</l>
<l n="405">νοστήσαντά σε δεῦρ᾽,  ἦ ἄγγελον ὀτρύνωμεν.</l></q>
<l><milestone unit="para" ed="P" />τὸν δ᾽ ἀπαμειβόμενος προσέφη πολύμητις Ὀδυσσεύς</l>
<q direct="unspecified"><l>ὦ γέρον, ἤδη οἶδε: τί σε χρὴ ταῦτα πένεσθαι;</l></q>
<l><milestone unit="para" ed="P" />ὣς φάθ᾽, ὁ δ᾽ αὖτις ἄρ᾽ ἕζετ᾽ ἐϋξέστου ἐπὶ δίφρου.</l>
<l>ὣς δ᾽ αὔτως παῖδες Δολίου κλυτὸν ἀμφ᾽ Ὀδυσῆα</l>
<l n="410">δεικανόωντ᾽ ἐπέεσσι καὶ ἐν χείρεσσι φύοντο,</l>
<l>ἑξείης δ᾽ ἕζοντο παραὶ Δολίον, πατέρα σφόν.</l>
<milestone n="412" unit="card" ed="p" />
<l><milestone unit="para" ed="P" />ὣς οἱ μὲν περὶ δεῖπνον ἐνὶ μεγάροισι πένοντο:</l>
<l>Ὄσσα δ᾽ ἄρ᾽ ἄγγελος ὦκα κατὰ πτόλιν ᾤχετο πάντη,</l>
<l>μνηστήρων στυγερὸν θάνατον καὶ κῆρ᾽ ἐνέπουσα.</l>
<l n="415">οἱ δ᾽ ἄρ᾽ ὁμῶς ἀΐοντες ἐφοίτων ἄλλοθεν ἄλλος</l>
<l>μυχμῷ τε στοναχῇ τε δόμων προπάροιθ᾽ Ὀδυσῆος,</l>
<l>ἐκ δὲ νέκυς οἴκων φόρεον καὶ θάπτον ἕκαστοι,</l>
<l>τοὺς δ᾽ ἐξ ἀλλάων πολίων οἶκόνδε ἕκαστον</l>
<l>πέμπον ἄγειν ἁλιεῦσι θοῇς ἐπὶ νηυσὶ τιθέντες:</l>
<l n="420">αὐτοὶ δ᾽ εἰς ἀγορὴν κίον ἀθρόοι,  ἀχνύμενοι κῆρ.</l>
<l>αὐτὰρ ἐπεί ῥ᾽ ἤγερθεν ὁμηγερέες τ᾽ ἐγένοντο,</l>
<l>τοῖσιν δ᾽ Εὐπείθης ἀνά θ᾽ ἵστατο καὶ μετέειπε:</l>
<l>παιδὸς γάρ οἱ ἄλαστον ἐνὶ φρεσὶ πένθος ἔκειτο,</l>
<l>Ἀντινόου, τὸν πρῶτον ἐνήρατο δῖος Ὀδυσσεύς:</l>
<l n="425">τοῦ ὅ γε δάκρυ χέων ἀγορήσατο καὶ μετέειπεν:</l>
<q direct="unspecified"><l><milestone unit="para" ed="P" />ὦ φίλοι, ἦ μέγα ἔργον ἀνὴρ ὅδ᾽ ἐμήσατ᾽ Ἀχαιούς:</l>
<l>τοὺς μὲν σὺν νήεσσιν ἄγων πολέας τε καὶ ἐσθλοὺς</l>
<l>ὤλεσε μὲν νῆας γλαφυράς, ἀπὸ δ᾽ ὤλεσε λαούς:</l>
<l>τοὺς δ᾽ ἐλθὼν ἔκτεινε Κεφαλλήνων ὄχ᾽ ἀρίστους,</l>
<l n="430">ἀλλ᾽ ἄγετε,  πρὶν τοῦτον ἢ ἐς Πύλον ὦκα ἱκέσθαι</l>
<l>ἢ καὶ ἐς Ἤλιδα δῖαν, ὅθι κρατέουσιν Ἐπειοί,</l>
<l>ἴομεν: ἦ καὶ ἔπειτα κατηφέες ἐσσόμεθ᾽ αἰεί:</l>
<l>λώβη γὰρ τάδε γ᾽ ἐστὶ καὶ ἐσσομένοισι πυθέσθαι,</l>
<l>εἰ δὴ μὴ παίδων τε κασιγνήτων τε φονῆας</l>
<l n="435">τισόμεθ᾽.  οὐκ ἂν ἐμοί γε μετὰ φρεσὶν ἡδὺ γένοιτο</l>
<l>ζωέμεν, ἀλλὰ τάχιστα θανὼν φθιμένοισι μετείην.</l>
<l>ἀλλ᾽ ἴομεν, μὴ φθέωσι περαιωθέντες ἐκεῖνοι.</l></q>
<l><milestone unit="para" ed="P" />ὣς φάτο δάκρυ χέων, οἶκτος δ᾽ ἕλε πάντας Ἀχαιούς.</l>
<l>ἀγχίμολον δέ σφ᾽ ἦλθε Μέδων καὶ θεῖος ἀοιδὸς</l>
<l n="440">ἐκ μεγάρων Ὀδυσῆος,  ἐπεί σφεας ὕπνος ἀνῆκεν,</l>
<l>ἔσταν δ᾽ ἐν μέσσοισι: τάφος δ᾽ ἕλεν ἄνδρα ἕκαστον.</l>
<l>τοῖσι δὲ καὶ μετέειπε Μέδων πεπνυμένα εἰδώς:</l>
<q direct="unspecified"><l><milestone unit="para" ed="P" />κέκλυτε δὴ νῦν μευ, Ἰθακήσιοι: οὐ γὰρ Ὀδυσσεὺς</l>
<l>ἀθανάτων ἀέκητι θεῶν τάδ᾽ ἐμήσατο ἔργα:</l>
<l n="445">αὐτὸς ἐγὼν εἶδον θεὸν ἄμβροτον,  ὅς ῥ᾽ Ὀδυσῆϊ</l>
<l>ἐγγύθεν ἑστήκει καὶ Μέντορι πάντα ἐῴκει.</l>
<l>ἀθάνατος δὲ θεὸς τοτὲ μὲν προπάροιθ᾽ Ὀδυσῆος</l>
<l>φαίνετο θαρσύνων, τοτὲ δὲ μνηστῆρας ὀρίνων</l>
<l>θῦνε κατὰ μέγαρον: τοὶ δ᾽ ἀγχιστῖνοι ἔπιπτον.</l></q>
<milestone n="450" unit="card" ed="p" />
<l n="450"><milestone unit="para" ed="P" />ὣς φάτο, τοὺς δ᾽ ἄρα πάντας ὑπὸ χλωρὸν δέος ᾕρει.</l>
<l>τοῖσι δὲ καὶ μετέειπε γέρων ἥρως Ἁλιθέρσης</l>
<l>Μαστορίδης: ὁ γὰρ οἶος ὅρα πρόσσω καὶ ὀπίσσω:</l>
<l>ὅ σφιν ἐϋφρονέων ἀγορήσατο καὶ μετέειπε:</l>
<q direct="unspecified"><l><milestone unit="para" ed="P" />κέκλυτε δὴ νῦν μευ, Ἰθακήσιοι, ὅττι κεν εἴπω:</l>
<l n="455">ὑμετέρῃ κακότητι,  φίλοι, τάδε ἔργα γένοντο:</l>
<l>οὐ γὰρ ἐμοὶ πείθεσθ᾽, οὐ Μέντορι ποιμένι λαῶν,</l>
<l>ὑμετέρους παῖδας καταπαυέμεν ἀφροσυνάων,</l>
<l>οἳ μέγα ἔργον ἔρεξαν ἀτασθαλίῃσι κακῇσι,</l>
<l>κτήματα κείροντες καὶ ἀτιμάζοντες ἄκοιτιν</l>
<l n="460">ἀνδρὸς ἀριστῆος: τὸν δ᾽ οὐκέτι φάντο νέεσθαι.</l>
<l>καὶ νῦν ὧδε γένοιτο. πίθεσθέ μοι ὡς ἀγορεύω:</l>
<l>μὴ ἴομεν, μή πού τις ἐπίσπαστον κακὸν εὕρῃ.</l></q>
<l><milestone unit="para" ed="P" />ὣς ἔφαθ᾽, οἱ δ᾽ ἄρ᾽ ἀνήϊξαν μεγάλῳ ἀλαλητῷ</l>
<l>ἡμίσεων πλείους: τοὶ δ᾽ ἀθρόοι αὐτόθι μίμνον:</l>
<l n="465">οὐ γὰρ σφιν ἅδε μῦθος ἐνὶ φρεσίν,  ἀλλ᾽ Εὐπείθει</l>
<l>πείθοντ᾽: αἶψα δ᾽ ἔπειτ᾽ ἐπὶ τεύχεα ἐσσεύοντο.</l>
<l>αὐτὰρ ἐπεί ῥ᾽ ἕσσαντο περὶ χροῒ νώροπα χαλκόν,</l>
<l>ἀθρόοι ἠγερέθοντο πρὸ ἄστεος εὐρυχόροιο.</l>
<l>τοῖσιν δ᾽ Εὐπείθης ἡγήσατο νηπιέῃσι:</l>
<l n="470">φῆ δ᾽ ὅ γε τίσεσθαι παιδὸς φόνον,  οὐδ᾽ ἄρ᾽ ἔμελλεν</l>
<l>ἂψ ἀπονοστήσειν, ἀλλ᾽ αὐτοῦ πότμον ἐφέψειν.</l>
<l><milestone unit="para" ed="P" />αὐτὰρ Ἀθηναίη Ζῆνα Κρονίωνα προσηύδα:</l>
<q direct="unspecified"><l>ὦ πάτερ ἡμέτερε, Κρονίδη, ὕπατε κρειόντων,</l>
<l>εἰπέ μοι εἰρομένῃ, τί νύ τοι νόος ἔνδοθι κεύθει;</l>
<l n="475">ἢ προτέρω πόλεμόν τε κακὸν καὶ φύλοπιν αἰνὴν</l>
<l>τεύξεις, ἦ φιλότητα μετ᾽ ἀμφοτέροισι τίθησθα;</l></q>
<l><milestone unit="para" ed="P" />τὴν δ᾽ ἀπαμειβόμενος προσέφη νεφεληγερέτα Ζεύς:</l>
<q direct="unspecified"><l>τέκνον ἐμόν, τί με ταῦτα διείρεαι ἠδὲ μεταλλᾷς;</l>
<l>οὐ γὰρ δὴ τοῦτον μὲν ἐβούλευσας νόον αὐτή,</l>
<l n="480">ὡς ἦ τοι κείνους Ὀδυσεὺς ἀποτίσεται ἐλθών;</l>
<l>ἔρξον ὅπως ἐθέλεις: ἐρέω τέ τοι ὡς ἐπέοικεν.</l>
<l>ἐπεὶ δὴ μνηστῆρας ἐτίσατο δῖος Ὀδυσσεύς,</l>
<l>ὅρκια πιστὰ ταμόντες ὁ μὲν βασιλευέτω αἰεί,</l>
<l>ἡμεῖς δ᾽ αὖ παίδων τε κασιγνήτων τε φόνοιο</l>
<l n="485">ἔκλησιν θέωμεν: τοὶ δ᾽ ἀλλήλους φιλεόντων</l>
<l>ὡς τὸ πάρος, πλοῦτος δὲ καὶ εἰρήνη ἅλις ἔστω.</l></q>
<l><milestone unit="para" ed="P" />ὣς εἰπὼν ὤτρυνε πάρος μεμαυῖαν Ἀθήνην,</l>
<l>βῆ δὲ κατ᾽ Οὐλύμποιο καρήνων ἀΐξασα.</l>
<l><milestone unit="para" ed="P" />οἱ δ᾽ ἐπεὶ οὖν σίτοιο μελίφρονος ἐξ ἔρον ἕντο,</l>
<l n="490">τοῖς δ᾽ ἄρα μύθων ἦρχε πολύτλας δῖος Ὀδυσσεύς:</l>
<q direct="unspecified"><l>ἐξελθών τις ἴδοι μὴ δὴ σχεδὸν ὦσι κιόντες.</l></q>
<l><milestone unit="para" ed="P" />ὣς ἔφατ᾽: ἐκ δ᾽ υἱὸς Δολίου κίεν, ὡς ἐκέλευεν:</l>
<l>στῆ δ᾽ ἄρ᾽ ἐπ᾽ οὐδὸν ἰών, τοὺς δὲ σχεδὸν ἔσιδε πάντας:</l>
<l>αἶψα δ᾽ Ὀδυσσῆα ἔπεα πτερόεντα προσηύδα:</l>
<q direct="unspecified"><l n="495">οἵδε δὴ ἐγγὺς ἔασ᾽: ἀλλ᾽ ὁπλιζώμεθα θᾶσσον.</l></q>
<milestone n="496" unit="card" ed="p" />
<l><milestone unit="para" ed="P" />ὣς ἔφαθ᾽, οἱ δ᾽ ὤρνυντο καὶ ἐν τεύχεσσι δύοντο,</l>
<l>τέσσαρες ἀμφ᾽ Ὀδυσῆ᾽, ἓξ δ᾽ υἱεῖς οἱ Δολίοιο:</l>
<l>ἐν δ᾽ ἄρα Λαέρτης Δολίος τ᾽ ἐς τεύχε᾽ ἔδυνον,</l>
<l>καὶ πολιοί περ ἐόντες, ἀναγκαῖοι πολεμισταί.</l>
<l n="500">αὐτὰρ ἐπεί ῥ᾽ ἕσσαντο περὶ χροῒ νώροπα χαλκόν,</l>
<l>ὤϊξάν ῥα θύρας, ἐκ δ᾽ ἤϊον, ἄρχε δ᾽ Ὀδυσσεύς.</l>
<l><milestone unit="para" ed="P" />τοῖσι δ᾽ ἐπ᾽ ἀγχίμολον θυγάτηρ Διὸς ἦλθεν Ἀθήνη</l>
<l>Μέντορι εἰδομένη ἠμὲν δέμας ἠδὲ καὶ αὐδήν.</l>
<l>τὴν μὲν ἰδὼν γήθησε πολύτλας δῖος Ὀδυσσεύς:</l>
<l n="505">αἶψα δὲ Τηλέμαχον προσεφώνεεν ὃν φίλον υἱόν:</l>
<q direct="unspecified"><l><milestone unit="para" ed="P" />Τηλέμαχ᾽, ἤδη μὲν τόδε γ᾽ εἴσεαι αὐτὸς ἐπελθών,</l>
<l>ἀνδρῶν μαρναμένων ἵνα τε κρίνονται ἄριστοι,</l>
<l>μή τι καταισχύνειν πατέρων γένος, οἳ τὸ πάρος περ</l>
<l>ἀλκῇ τ᾽ ἠνορέῃ τε κεκάσμεθα πᾶσαν ἐπ᾽ αἶαν.</l></q>
<l n="510">τὸν δ᾽ αὖ Τηλέμαχος πεπνυμένος ἀντίον ηὔδα:</l>
<q direct="unspecified"><l>ὄψεαι, αἴ κ᾽ ἐθέλῃσθα, πάτερ φίλε, τῷδ᾽ ἐπὶ θυμῷ</l>
<l>οὔ τι καταισχύνοντα τεὸν γένος, ὡς ἀγορεύεις.</l></q>
<l><milestone unit="para" ed="P" />ὣς φάτο, Λαέρτης δ᾽ ἐχάρη καὶ μῦθον ἔειπε:</l>
<q direct="unspecified"><l>τίς νύ μοι ἡμέρη ἥδε, θεοὶ φίλοι; ἦ μάλα χαίρω:</l>
<l n="515">υἱός θ᾽ υἱωνός τ᾽ ἀρετῆς πέρι δῆριν ἔχουσιν.</l></q>
<l><milestone unit="para" ed="P" />τὸν δὲ παρισταμένη προσέφη γλαυκῶπις Ἀθήνη:</l>
<q direct="unspecified"><l>ὦ Ἀρκεισιάδη, πάντων πολὺ φίλταθ᾽ ἑταίρων,</l>
<l>εὐξάμενος κούρῃ γλαυκώπιδι καὶ Διὶ πατρί,</l>
<l>αἶψα μαλ᾽ ἀμπεπαλὼν προΐει δολιχόσκιον ἔγχος.</l></q>
<l n="520"><milestone unit="para" ed="P" />ὣς φάτο, καί ῥ᾽ ἔμπνευσε μένος μέγα Παλλὰς Ἀθήνη</l>
<l>εὐξάμενος δ᾽ ἄρ᾽ ἔπειτα Διὸς κούρῃ μεγάλοιο,</l>
<l>αἶψα μάλ᾽ ἀμπεπαλὼν προΐει δολιχόσκιον ἔγχος,</l>
<l>καὶ βάλεν Εὐπείθεα κόρυθος διὰ χαλκοπαρῄου.</l>
<l>ἡ δ᾽ οὐκ ἔγχος ἔρυτο, διαπρὸ δὲ εἴσατο χαλκός,</l>
<l n="525">δούπησεν δὲ πεσών,  ἀράβησε δὲ τεύχε᾽ ἐπ᾽ αὐτῷ.</l>
<l>ἐν δ᾽ ἔπεσον προμάχοις Ὀδυσεὺς καὶ φαίδιμος υἱός,</l>
<l>τύπτον δὲ ξίφεσίν τε καὶ ἔγχεσιν ἀμφιγύοισι.</l>
<l>καί νύ κε δὴ πάντας ὄλεσαν καὶ ἔθηκαν ἀνόστους,</l>
<l>εἰ μὴ Ἀθηναίη, κούρη Διὸς αἰγιόχοιο,</l>
<l n="530">ἤϋσεν φωνῇ,  κατὰ ἔσχεθε λαὸν ἅπαντα.</l>
<q direct="unspecified"><l><milestone unit="para" ed="P" />ἴσχεσθε πτολέμου, Ἰθακήσιοι, ἀργαλέοιο,</l>
<l>ὥς κεν ἀναιμωτί γε διακρινθῆτε τάχιστα.</l></q>
<l><milestone unit="para" ed="P" />ὣς φάτ᾽ Ἀθηναίη, τοὺς δὲ χλωρὸν δέος εἷλεν:</l>
<l>τῶν δ᾽ ἄρα δεισάντων ἐκ χειρῶν ἔπτατο τεύχεα,</l>
<l n="535">πάντα δ᾽ ἐπὶ χθονὶ πῖπτε,  θεᾶς ὄπα φωνησάσης:</l>
<l>πρὸς δὲ πόλιν τρωπῶντο λιλαιόμενοι βιότοιο.</l>
<l>σμερδαλέον δ᾽ ἐβόησε πολύτλας δῖος Ὀδυσσεύς,</l>
<l>οἴμησεν δὲ ἀλεὶς ὥς τ᾽ αἰετὸς ὑψιπετήεις.</l>
<l>καὶ τότε δὴ Κρονίδης ἀφίει ψολόεντα κεραυνόν,</l>
<l n="540">κὰδ δ᾽ ἔπεσε πρόσθε γλαυκώπιδος ὀβριμοπάτρης.</l>
<l>δὴ τότ᾽ Ὀδυσσῆα προσέφη γλαυκῶπις Ἀθήνη:</l>
<q direct="unspecified"><l><milestone unit="para" ed="P" />διογενὲς Λαερτιάδη, πολυμήχαν᾽ Ὀδυσσεῦ,</l>
<l>ἴσχεο, παῦε δὲ νεῖκος ὁμοιΐου πολέμοιο,</l>
<l>μή πως τοι Κρονίδης κεχολώσεται εὐρύοπα Ζεύς.</l></q>
<l n="545"><milestone unit="para" ed="P" />ὣς φάτ᾽ Ἀθηναίη,  ὁ δ᾽ ἐπείθετο, χαῖρε δὲ θυμῷ.</l>
<l>ὅρκια δ᾽ αὖ κατόπισθε μετ᾽ ἀμφοτέροισιν ἔθηκεν</l>
<l>Παλλὰς Ἀθηναίη, κούρη Διὸς αἰγιόχοιο,</l>
<l>Μέντορι εἰδομένη ἠμὲν δέμας ἠδὲ καὶ αὐδήν.</l>
</div1></body></text></TEI.2>