<?xml version="1.0" encoding="utf-8"?>
<TEI.2><text><body><div1 n="22" type="Book" org="uniform" sample="complete">
<milestone n="1" unit="card" ed="p" />
<l>αὐτὰρ ὁ γυμνώθη ῥακέων πολύμητις Ὀδυσσεύς,</l>
<l>ἆλτο δ᾽ ἐπὶ μέγαν οὐδόν, ἔχων βιὸν ἠδὲ φαρέτρην</l>
<l>ἰῶν ἐμπλείην, ταχέας δ᾽ ἐκχεύατ᾽ ὀϊστοὺς</l>
<l>αὐτοῦ πρόσθε ποδῶν, μετὰ δὲ μνηστῆρσιν ἔειπεν:</l>
<q direct="unspecified"><l n="5">οὗτος μὲν δὴ ἄεθλος ἀάατος ἐκτετέλεσται:</l>
<l>νῦν αὖτε σκοπὸν ἄλλον, ὃν οὔ πώ τις βάλεν ἀνήρ,</l>
<l>εἴσομαι, αἴ κε τύχωμι, πόρῃ δέ μοι εὖχος Ἀπόλλων.</l></q>
<l><milestone unit="para" ed="P" />ἦ καὶ ἐπ᾽ Ἀντινόῳ ἰθύνετο πικρὸν ὀϊστόν.</l>
<l>ἦ τοι ὁ καλὸν ἄλεισον ἀναιρήσεσθαι ἔμελλε,</l>
<l n="10">χρύσεον ἄμφωτον,  καὶ δὴ μετὰ χερσὶν ἐνώμα,</l>
<l>ὄφρα πίοι οἴνοιο: φόνος δέ οἱ οὐκ ἐνὶ θυμῷ</l>
<l>μέμβλετο: τίς κ᾽ οἴοιτο μετ᾽ ἀνδράσι δαιτυμόνεσσι</l>
<l>μοῦνον ἐνὶ πλεόνεσσι, καὶ εἰ μάλα καρτερὸς εἴη,</l>
<l>οἷ τεύξειν θάνατόν τε κακὸν καὶ κῆρα μέλαιναν;</l>
<l n="15">τὸν δ᾽ Ὀδυσεὺς κατὰ λαιμὸν ἐπισχόμενος βάλεν ἰῷ,</l>
<l>ἀντικρὺ δ᾽ ἁπαλοῖο δι᾽ αὐχένος ἤλυθ᾽ ἀκωκή.</l>
<l>ἐκλίνθη δ᾽ ἑτέρωσε, δέπας δέ οἱ ἔκπεσε χειρὸς</l>
<l>βλημένου, αὐτίκα δ᾽ αὐλὸς ἀνὰ ῥῖνας παχὺς ἦλθεν</l>
<l>αἵματος ἀνδρομέοιο: θοῶς δ᾽ ἀπὸ εἷο τράπεζαν</l>
<l n="20">ὦσε ποδὶ πλήξας,  ἀπὸ δ᾽ εἴδατα χεῦεν ἔραζε:</l>
<l>σῖτός τε κρέα τ᾽ ὀπτὰ φορύνετο. τοὶ δ᾽ ὁμάδησαν</l>
<l>μνηστῆρες κατὰ δώμαθ᾽, ὅπως ἴδον ἄνδρα πεσόντα,</l>
<l>ἐκ δὲ θρόνων ἀνόρουσαν ὀρινθέντες κατὰ δῶμα,</l>
<l>πάντοσε παπταίνοντες ἐϋδμήτους ποτὶ τοίχους:</l>
<l n="25">οὐδέ πη ἀσπὶς ἔην οὐδ᾽ ἄλκιμον ἔγχος ἑλέσθαι.</l>
<l>νείκειον δ᾽ Ὀδυσῆα χολωτοῖσιν ἐπέεσσι:</l>
<q direct="unspecified"><l><milestone unit="para" ed="P" />ξεῖνε, κακῶς ἀνδρῶν τοξάζεαι: οὐκέτ᾽ ἀέθλων</l>
<l>ἄλλων ἀντιάσεις: νῦν τοι σῶς αἰπὺς ὄλεθρος.</l>
<l>καὶ γὰρ δὴ νῦν φῶτα κατέκτανες ὃς μέγ᾽ ἄριστος</l>
<l n="30">κούρων εἰν Ἰθάκῃ: τῷ σ᾽ ἐνθάδε γῦπες ἔδονται.</l></q>
<l><milestone unit="para" ed="P" />ἴσκεν ἕκαστος ἀνήρ, ἐπεὶ ἦ φάσαν οὐκ ἐθέλοντα</l>
<l>ἄνδρα κατακτεῖναι: τὸ δὲ νήπιοι οὐκ ἐνόησαν,</l>
<l>ὡς δή σφιν καὶ πᾶσιν ὀλέθρου πείρατ᾽ ἐφῆπτο.</l>
<l>τοὺς δ᾽ ἄρ᾽ ὑπόδρα ἰδὼν προσέφη πολύμητις Ὀδυσσεύς:</l>
<q direct="unspecified"><l n="35"><milestone unit="para" ed="P" />ὦ κύνες,  οὔ μ᾽ ἔτ᾽ ἐφάσκεθ᾽ ὑπότροπον οἴκαδ᾽ ἱκέσθαι</l>
<l>δήμου ἄπο Τρώων, ὅτι μοι κατεκείρετε οἶκον,</l>
<l>δμῳῇσιν δὲ γυναιξὶ παρευνάζεσθε βιαίως,</l>
<l>αὐτοῦ τε ζώοντος ὑπεμνάασθε γυναῖκα,</l>
<l>οὔτε θεοὺς δείσαντες, οἳ οὐρανὸν εὐρὺν ἔχουσιν,</l>
<l n="40">οὔτε τιν᾽ ἀνθρώπων νέμεσιν κατόπισθεν ἔσεσθαι:</l>
<l>νῦν ὑμῖν καὶ πᾶσιν ὀλέθρου πείρατ᾽ ἐφῆπται.</l></q>
<milestone n="42" unit="card" ed="p" />
<l><milestone unit="para" ed="P" />ὣς φάτο, τοὺς δ᾽ ἄρα πάντας ὑπὸ χλωρὸν δέος εἷλεν:</l>
<l>πάπτηνεν δὲ ἕκαστος ὅπη φύγοι αἰπὺν ὄλεθρον.</l>
<l>Εὐρύμαχος δέ μιν οἶος ἀμειβόμενος προσέειπεν:</l>
<q direct="unspecified"><l n="45"><milestone unit="para" ed="P" />εἰ μὲν δὴ Ὀδυσεὺς Ἰθακήσιος εἰλήλουθας,</l>
<l>ταῦτα μὲν αἴσιμα εἶπας, ὅσα ῥέζεσκον Ἀχαιοί,</l>
<l>πολλὰ μὲν ἐν μεγάροισιν ἀτάσθαλα, πολλὰ δ᾽ ἐπ᾽ ἀγροῦ.</l>
<l>ἀλλ᾽ ὁ μὲν ἤδη κεῖται ὃς αἴτιος ἔπλετο πάντων,</l>
<l>Ἀντίνοος: οὗτος γὰρ ἐπίηλεν τάδε ἔργα,</l>
<l n="50">οὔ τι γάμου τόσσον κεχρημένος οὐδὲ χατίζων,</l>
<l>ἀλλ᾽ ἄλλα φρονέων, τά οἱ οὐκ ἐτέλεσσε Κρονίων,</l>
<l>ὄφρ᾽ Ἰθάκης κατὰ δῆμον ἐϋκτιμένης βασιλεύοι</l>
<l>αὐτός, ἀτὰρ σὸν παῖδα κατακτείνειε λοχήσας.</l>
<l>νῦν δ᾽ ὁ μὲν ἐν μοίρῃ πέφαται, σὺ δὲ φείδεο λαῶν</l>
<l n="55">σῶν: ἀτὰρ ἄμμες ὄπισθεν ἀρεσσάμενοι κατὰ δῆμον,</l>
<l>ὅσσα τοι ἐκπέποται καὶ ἐδήδοται ἐν μεγάροισι,</l>
<l>τιμὴν ἀμφὶς ἄγοντες ἐεικοσάβοιον ἕκαστος,</l>
<l>χαλκόν τε χρυσόν τ᾽ ἀποδώσομεν, εἰς ὅ κε σὸν κῆρ</l>
<l>ἰανθῇ: πρὶν δ᾽ οὔ τι νεμεσσητὸν κεχολῶσθαι.</l></q>
<l n="60"><milestone unit="para" ed="P" />τὸν δ᾽ ἄρ᾽ ὑπόδρα ἰδὼν προσέφη πολύμητις Ὀδυσσεύς:</l>
<q direct="unspecified"><l>Εὐρύμαχ᾽,  οὐδ᾽ εἴ μοι πατρώϊα πάντ᾽ ἀποδοῖτε,</l>
<l>ὅσσα τε νῦν ὔμμ᾽ ἐστὶ καὶ εἴ ποθεν ἄλλ᾽ ἐπιθεῖτε,</l>
<l>οὐδέ κεν ὣς ἔτι χεῖρας ἐμὰς λήξαιμι φόνοιο</l>
<l>πρὶν πᾶσαν μνηστῆρας ὑπερβασίην ἀποτῖσαι.</l>
<l n="65">νῦν ὑμῖν παράκειται ἐναντίον ἠὲ μάχεσθαι</l>
<l>ἢ φεύγειν, ὅς κεν θάνατον καὶ κῆρας ἀλύξῃ:</l>
<l>ἀλλά τιν᾽ οὐ φεύξεσθαι ὀΐομαι αἰπὺν ὄλεθρον.</l></q>
<l><milestone unit="para" ed="P" />ὣς φάτο, τῶν δ᾽ αὐτοῦ λύτο γούνατα καὶ φίλον ἦτορ.</l>
<l>τοῖσιν δ᾽ Εὐρύμαχος προσεφώνεε δεύτερον αὖτις:</l>
<q direct="unspecified"><l n="70"><milestone unit="para" ed="P" />ὦ φίλοι, οὐ γὰρ σχήσει ἀνὴρ ὅδε χεῖρας ἀάπτους,</l>
<l>ἀλλ᾽ ἐπεὶ ἔλλαβε τόξον ἐΰξοον ἠδὲ φαρέτρην,</l>
<l>οὐδοῦ ἄπο ξεστοῦ τοξάσσεται, εἰς ὅ κε πάντας</l>
<l>ἄμμε κατακτείνῃ: ἀλλὰ μνησώμεθα χάρμης.</l>
<l>φάσγανά τε σπάσσασθε καὶ ἀντίσχεσθε τραπέζας</l>
<l n="75">ἰῶν ὠκυμόρων: ἐπὶ δ᾽ αὐτῷ πάντες ἔχωμεν</l>
<l>ἀθρόοι, εἴ κέ μιν οὐδοῦ ἀπώσομεν ἠδὲ θυράων,</l>
<l>ἔλθωμεν δ᾽ ἀνὰ ἄστυ, βοὴ δ᾽ ὤκιστα γένοιτο:</l>
<l>τῷ κε τάχ᾽ οὗτος ἀνὴρ νῦν ὕστατα τοξάσσαιτο.</l></q>
<milestone n="79" unit="card" ed="p" />
<l><milestone unit="para" ed="P" />ὣς ἄρα φωνήσας εἰρύσσατο φάσγανον ὀξὺ</l>
<l n="80">χάλκεον,  ἀμφοτέρωθεν ἀκαχμένον, ἆλτο δ᾽ ἐπ᾽ αὐτῷ</l>
<l>σμερδαλέα ἰάχων: ὁ δ᾽ ἁμαρτῆ δῖος Ὀδυσσεὺς</l>
<l>ἰὸν ἀποπροίει, βάλε δὲ στῆθος παρὰ μαζόν,</l>
<l>ἐν δέ οἱ ἥπατι πῆξε θοὸν βέλος: ἐκ δ᾽ ἄρα χειρὸς</l>
<l>φάσγανον ἧκε χαμᾶζε, περιρρηδὴς δὲ τραπέζῃ</l>
<l n="85">κάππεσεν ἰδνωθείς, ἀπὸ δ᾽ εἴδατα χεῦεν ἔραζε</l>
<l>καὶ δέπας ἀμφικύπελλον: ὁ δὲ χθόνα τύπτε μετώπῳ</l>
<l>θυμῷ ἀνιάζων, ποσὶ δὲ θρόνον ἀμφοτέροισι</l>
<l>λακτίζων ἐτίνασσε: κατ᾽ ὀφθαλμῶν δ᾽ ἔχυτ᾽ ἀχλύς.</l>
<l><milestone unit="para" ed="P" />Ἀμφίνομος δ᾽ Ὀδυσῆος ἐείσατο κυδαλίμοιο</l>
<l n="90">ἀντίος ἀΐξας,  εἴρυτο δὲ φάσγανον ὀξύ,</l>
<l>εἴ πώς οἱ εἴξειε θυράων. ἀλλ᾽ ἄρα μιν φθῆ</l>
<l>Τηλέμαχος κατόπισθε βαλὼν χαλκήρεϊ δουρὶ</l>
<l>ὤμων μεσσηγύς, διὰ δὲ στήθεσφιν ἔλασσεν:</l>
<l>δούπησεν δὲ πεσών, χθόνα δ᾽ ἤλασε παντὶ μετώπῳ.</l>
<l n="95">Τηλέμαχος δ᾽ ἀπόρουσε,  λιπὼν δολιχόσκιον ἔγχος</l>
<l>αὐτοῦ ἐν Ἀμφινόμῳ: περὶ γὰρ δίε μή τις Ἀχαιῶν</l>
<l>ἔγχος ἀνελκόμενον δολιχόσκιον ἢ ἐλάσειε</l>
<l>φασγάνῳ ἀΐξας ἠὲ προπρηνέα τύψας.</l>
<l>βῆ δὲ θέειν, μάλα δ᾽ ὦκα φίλον πατέρ᾽ εἰσαφίκανεν,</l>
<l n="100">ἀγχοῦ δ᾽ ἱστάμενος ἔπεα πτερόεντα προσηύδα:</l>
<q direct="unspecified"><l><milestone unit="para" ed="P" />ὦ πάτερ, ἤδη τοι σάκος οἴσω καὶ δύο δοῦρε</l>
<l>καὶ κυνέην πάγχαλκον, ἐπὶ κροτάφοις ἀραρυῖαν</l>
<l>αὐτός τ᾽ ἀμφιβαλεῦμαι ἰών, δώσω δὲ συβώτῃ</l>
<l>καὶ τῷ βουκόλῳ ἄλλα: τετευχῆσθαι γὰρ ἄμεινον.</l></q>
<l n="105"><milestone unit="para" ed="P" />τὸν δ᾽ ἀπαμειβόμενος προσέφη πολύμητις Ὀδυσσεύς:</l>
<q direct="unspecified"><l>οἶσε θέων,  ἧός μοι ἀμύνεσθαι πάρ᾽ ὀϊστοί,</l>
<l>μή μ᾽ ἀποκινήσωσι θυράων μοῦνον ἐόντα.</l></q>
<l><milestone unit="para" ed="P" />ὣς φάτο, Τηλέμαχος δὲ φίλῳ ἐπεπείθετο πατρί,</l>
<l>βῆ δ᾽ ἴμεναι θάλαμόνδ᾽, ὅθι οἱ κλυτὰ τεύχεα κεῖτο.</l>
<l n="110">ἔνθεν τέσσαρα μὲν σάκε᾽ ἔξελε,  δούρατα δ᾽ ὀκτὼ</l>
<l>καὶ πίσυρας κυνέας χαλκήρεας ἱπποδασείας:</l>
<l>βῆ δὲ φέρων, μάλα δ᾽ ὦκα φίλον πατέρ᾽ εἰσαφίκανεν,</l>
<l>αὐτὸς δὲ πρώτιστα περὶ χροῒ δύσετο χαλκόν:</l>
<l>ὣς δ᾽ αὔτως τὼ δμῶε δυέσθην τεύχεα καλά,</l>
<l n="115">ἔσταν δ᾽ ἀμφ᾽ Ὀδυσῆα δαΐφρονα ποικιλομήτην.</l>
<l><milestone unit="para" ed="P" />αὐτὰρ ὅ γ᾽, ὄφρα μὲν αὐτῷ ἀμύνεσθαι ἔσαν ἰοί.</l>
<l>τόφρα μνηστήρων ἕνα γ᾽ αἰεὶ ᾧ ἐνὶ οἴκῳ</l>
<l>βάλλε τιτυσκόμενος: τοὶ δ᾽ ἀγχιστῖνοι ἔπιπτον.</l>
<l>αὐτὰρ ἐπεὶ λίπον ἰοὶ ὀϊστεύοντα ἄνακτα,</l>
<l n="120">τόξον μὲν πρὸς σταθμὸν ἐϋσταθέος μεγάροιο</l>
<l>ἔκλιν᾽ ἑστάμεναι, πρὸς ἐνώπια παμφανόωντα,</l>
<l>αὐτὸς δ᾽ ἀμφ᾽ ὤμοισι σάκος θέτο τετραθέλυμνον,</l>
<l>κρατὶ δ᾽ ἐπ᾽ ἰφθίμῳ κυνέην εὔτυκτον ἔθηκεν,</l>
<l>ἵππουριν, δεινὸν δὲ λόφος καθύπερθεν ἔνευεν:</l>
<l n="125">εἵλετο δ᾽ ἄλκιμα δοῦρε δύω κεκορυθμένα χαλκῷ.</l>
<milestone n="126" unit="card" ed="p" />
<l><milestone unit="para" ed="P" />ὀρσοθύρη δέ τις ἔσκεν ἐϋδμήτῳ ἐνὶ τοίχῳ,</l>
<l>ἀκρότατον δὲ παρ᾽ οὐδὸν ἐϋσταθέος μεγάροιο</l>
<l>ἦν ὁδὸς ἐς λαύρην, σανίδες δ᾽ ἔχον εὖ ἀραρυῖαι.</l>
<l>τὴν δ᾽ Ὀδυσεὺς φράζεσθαι ἀνώγει δῖον ὑφορβὸν</l>
<l n="130">ἑσταότ᾽ ἄγχ᾽ αὐτῆς: μία δ᾽ οἴη γίγνετ᾽ ἐφορμή.</l>
<l>τοῖς δ᾽ Ἀγέλεως μετέειπεν, ἔπος πάντεσσι πιφαύσκων:</l>
<q direct="unspecified"><l><milestone unit="para" ed="P" />ὦ φίλοι, οὐκ ἂν δή τις ἀν᾽ ὀρσοθύρην ἀναβαίη</l>
<l>καὶ εἴποι λαοῖσι, βοὴ δ᾽ ὤκιστα γένοιτο;</l>
<l>τῷ κε τάχ᾽ οὗτος ἀνὴρ νῦν ὕστατα τοξάσσαιτο.</l></q>
<l n="135"><milestone unit="para" ed="P" />τὸν δ᾽ αὖτε προσέειπε Μελάνθιος, αἰπόλος αἰγῶν:</l>
<q direct="unspecified"><l>οὔ πως ἔστ᾽,  Ἀγέλαε διοτρεφές: ἄγχι γὰρ αἰνῶς</l>
<l>αὐλῆς καλὰ θύρετρα καὶ ἀργαλέον στόμα λαύρης:</l>
<l>καί χ᾽ εἷς πάντας ἐρύκοι ἀνήρ, ὅς τ᾽ ἄλκιμος εἴη.</l>
<l>ἀλλ᾽ ἄγεθ᾽, ὑμῖν τεύχε᾽ ἐνείκω θωρηχθῆναι</l>
<l n="140">ἐκ θαλάμου: ἔνδον γάρ,  ὀΐομαι, οὐδέ πη ἄλλῃ</l>
<l>τεύχεα κατθέσθην Ὀδυσεὺς καὶ φαίδιμος υἱός.</l></q>
<l><milestone unit="para" ed="P" />ὣς εἰπὼν ἀνέβαινε Μελάνθιος, αἰπόλος αἰγῶν,</l>
<l>εἰς θαλάμους Ὀδυσῆος ἀνὰ ῥῶγας μεγάροιο.</l>
<l>ἔνθεν δώδεκα μὲν σάκε᾽ ἔξελε, τόσσα δὲ δοῦρα</l>
<l n="145">καὶ τόσσας κυνέας χαλκήρεας ἱπποδασείας:</l>
<l>βῆ δ᾽ ἴμεναι, μάλα δ᾽ ὦκα φέρων μνηστῆρσιν ἔδωκεν.</l>
<l>καὶ τότ᾽ Ὀδυσσῆος λύτο γούνατα καὶ φίλον ἦτορ,</l>
<l>ὡς περιβαλλομένους ἴδε τεύχεα χερσί τε δοῦρα</l>
<l>μακρὰ τινάσσοντας: μέγα δ᾽ αὐτῷ φαίνετο ἔργον.</l>
<l n="150">αἶψα δὲ Τηλέμαχον ἔπεα πτερόεντα προσηύδα:</l>
<q direct="unspecified"><l><milestone unit="para" ed="P" />Τηλέμαχ᾽, ἦ μάλα δή τις ἐνὶ μεγάροισι γυναικῶν</l>
<l>νῶϊν ἐποτρύνει πόλεμον κακὸν ἠὲ Μελανθεύς.</l></q>
<l><milestone unit="para" ed="P" />τὸν δ᾽ αὖ Τηλέμαχος πεπνυμένος ἀντίον ηὔδα:</l>
<q direct="unspecified"><l>ὦ πάτερ, αὐτὸς ἐγὼ τόδε γ᾽ ἤμβροτον—οὐδέ τις ἄλλος</l>
<l n="155">αἴτιος—ὃς θαλάμοιο θύρην πυκινῶς ἀραρυῖαν</l>
<l>κάλλιπον ἀγκλίνας: τῶν δὲ σκοπὸς ἦεν ἀμείνων.</l>
<l>ἀλλ᾽ ἴθι, δῖ᾽ Εὔμαιε, θύρην ἐπίθες θαλάμοιο</l>
<l>καὶ φράσαι ἤ τις ἄρ᾽ ἐστὶ γυναικῶν ἣ τάδε ῥέζει,</l>
<l>ἢ υἱὸς Δολίοιο, Μελανθεύς, τόν περ ὀΐω.</l></q>
<l n="160"><milestone unit="para" ed="P" />ὣς οἱ μὲν τοιαῦτα πρὸς ἀλλήλους ἀγόρευον,</l>
<l>βῆ δ᾽ αὖτις θάλαμόνδε Μελάνθιος, αἰπόλος αἰγῶν,</l>
<l>οἴσων τεύχεα καλά. νόησε δὲ δῖος ὑφορβός,</l>
<l>αἶψα δ᾽ Ὀδυσσῆα προσεφώνεεν ἐγγὺς ἐόντα:</l>
<q direct="unspecified"><l><milestone unit="para" ed="P" />διογενὲς Λαερτιάδη, πολυμήχαν᾽ Ὀδυσσεῦ,</l>
<l n="165">κεῖνος δ᾽ αὖτ᾽ ἀΐδηλος ἀνήρ,  ὃν ὀϊόμεθ᾽ αὐτοί,</l>
<l>ἔρχεται ἐς θάλαμον: σὺ δέ μοι νημερτὲς ἐνίσπες,</l>
<l>ἤ μιν ἀποκτείνω, αἴ κε κρείσσων γε γένωμαι,</l>
<l>ἦε σοὶ ἐνθάδ᾽ ἄγω, ἵν᾽ ὑπερβασίας ἀποτίσῃ</l>
<l>πολλάς, ὅσσας οὗτος ἐμήσατο σῷ ἐνὶ οἴκῳ.</l></q>
<milestone n="170" unit="card" ed="p" />
<l n="170"><milestone unit="para" ed="P" />τὸν δ᾽ ἀπαμειβόμενος προσέφη πολύμητις Ὀδυσσεύς:</l>
<q direct="unspecified"><l>ἦ τοι ἐγὼ καὶ Τηλέμαχος μνηστῆρας ἀγαυοὺς</l>
<l>σχήσομεν ἔντοσθεν μεγάρων, μάλα περ μεμαῶτας.</l>
<l>σφῶϊ δ᾽ ἀποστρέψαντε πόδας καὶ χεῖρας ὕπερθεν</l>
<l>ἐς θάλαμον βαλέειν, σανίδας δ᾽ ἐκδῆσαι ὄπισθε,</l>
<l n="175">σειρὴν δὲ πλεκτὴν ἐξ αὐτοῦ πειρήναντε</l>
<l>κίον᾽ ἀν᾽ ὑψηλὴν ἐρύσαι πελάσαι τε δοκοῖσιν,</l>
<l>ὥς κεν δηθὰ ζωὸς ἐὼν χαλέπ᾽ ἄλγεα πάσχῃ:</l></q>
<l><milestone unit="para" ed="P" />ὣς ἔφαθ᾽, οἱ δ᾽ ἄρα τοῦ μάλα μὲν κλύον ἠδ᾽ ἐπίθοντο,</l>
<l>βὰν δ᾽ ἴμεν ἐς θάλαμον, λαθέτην δέ μιν ἔνδον ἐόντα.</l>
<l n="180">ἦ τοι ὁ μὲν θαλάμοιο μυχὸν κάτα τεύχε᾽ ἐρεύνα,</l>
<l>τὼ δ᾽ ἔσταν ἑκάτερθε παρὰ σταθμοῖσι μένοντε.</l>
<l>εὖθ᾽ ὑπὲρ οὐδὸν ἔβαινε Μελάνθιος, αἰπόλος αἰγῶν,</l>
<l>τῇ ἑτέρῃ μὲν χειρὶ φέρων καλὴν τρυφάλειαν,</l>
<l>τῇ δ᾽ ἑτέρῃ σάκος εὐρὺ γέρον, πεπαλαγμένον ἄζῃ,</l>
<l n="185">Λαέρτεω ἥρωος,  ὃ κουρίζων φορέεσκε:</l>
<l>δὴ τότε γ᾽ ἤδη κεῖτο, ῥαφαὶ δὲ λέλυντο ἱμάντων:</l>
<l>τὼ δ᾽ ἄρ᾽ ἐπαΐξανθ᾽ ἑλέτην ἔρυσάν τέ μιν εἴσω</l>
<l>κουρίξ, ἐν δαπέδῳ δὲ χαμαὶ βάλον ἀχνύμενον κῆρ,</l>
<l>σὺν δὲ πόδας χεῖράς τε δέον θυμαλγέϊ δεσμῷ</l>
<l n="190">εὖ μάλ᾽ ἀποστρέψαντε διαμπερές,  ὡς ἐκέλευσεν</l>
<l>υἱὸς Λαέρταο, πολύτλας δῖος Ὀδυσσεύς:</l>
<l>σειρὴν δὲ πλεκτὴν ἐξ αὐτοῦ πειρήναντε</l>
<l>κίον᾽ ἀν᾽ ὑψηλὴν ἔρυσαν πέλασάν τε δοκοῖσι.</l>
<l>τὸν δ᾽ ἐπικερτομέων προσέφης, Εὔμαιε συβῶτα:</l>
<q direct="unspecified"><l n="195"><milestone unit="para" ed="P" />νῦν μὲν δὴ μάλα πάγχυ, Μελάνθιε, νύκτα φυλάξεις,</l>
<l>εὐνῇ ἔνι μαλακῇ καταλέγμενος,  ὥς σε ἔοικεν:</l>
<l>οὐδέ σέ γ᾽ ἠριγένεια παρ᾽ Ὠκεανοῖο ῥοάων</l>
<l>λήσει ἐπερχομένη χρυσόθρονος, ἡνίκ᾽ ἀγινεῖς</l>
<l>αἶγας μνηστήρεσσι δόμον κάτα δαῖτα πένεσθαι.</l></q>
<l n="200"><milestone unit="para" ed="P" />ὣς ὁ μὲν αὖθι λέλειπτο,  ταθεὶς ὀλοῷ ἐνὶ δεσμῷ:</l>
<l>τὼ δ᾽ ἐς τεύχεα δύντε, θύρην ἐπιθέντε φαεινήν,</l>
<l>βήτην εἰς Ὀδυσῆα δαΐφρονα, ποικιλομήτην.</l>
<l>ἔνθα μένος πνείοντες ἐφέστασαν, οἱ μὲν ἐπ᾽ οὐδοῦ</l>
<l>τέσσαρες, οἱ δ᾽ ἔντοσθε δόμων πολέες τε καὶ ἐσθλοί.</l>
<l n="205">τοῖσι δ᾽ ἐπ᾽ ἀγχίμολον θυγάτηρ Διὸς ἦλθεν Ἀθήνη,</l>
<l>Μέντορι εἰδομένη ἠμὲν δέμας ἠδὲ καὶ αὐδήν.</l>
<l>τὴν δ᾽ Ὀδυσεὺς γήθησεν ἰδὼν καὶ μῦθον ἔειπε:</l>
<q direct="unspecified"><l><milestone unit="para" ed="P" />Μέντορ, ἄμυνον ἀρήν, μνῆσαι δ᾽ ἑτάροιο φίλοιο,</l>
<l>ὅς σ᾽ ἀγαθὰ ῥέζεσκον: ὁμηλικίην δέ μοί ἐσσι.</l></q>
<milestone n="210" unit="card" ed="p" />
<l n="210"><milestone unit="para" ed="P" />ὣς φάτ᾽,  ὀϊόμενος λαοσσόον ἔμμεν Ἀθήνην.</l>
<l>μνηστῆρες δ᾽ ἑτέρωθεν ὁμόκλεον ἐν μεγάροισι:</l>
<l>πρῶτος τήν γ᾽ ἐνένιπε Δαμαστορίδης Ἀγέλαος:</l>
<q direct="unspecified"><l><milestone unit="para" ed="P" />Μέντορ, μή σ᾽ ἐπέεσσι παραιπεπίθῃσιν Ὀδυσσεὺς</l>
<l>μνηστήρεσσι μάχεσθαι, ἀμυνέμεναι δέ οἱ αὐτῷ.</l>
<l n="215">ὧδε γὰρ ἡμέτερόν γε νόον τελέεσθαι ὀΐω:</l>
<l>ὁππότε κεν τούτους κτέωμεν, πατέρ᾽ ἠδὲ καὶ υἱόν,</l>
<l>ἐν δὲ σὺ τοῖσιν ἔπειτα πεφήσεαι, οἷα μενοινᾷς</l>
<l>ἔρδειν ἐν μεγάροις: σῷ δ᾽ αὐτοῦ κράατι τίσεις.</l>
<l>αὐτὰρ ἐπὴν ὑμέων γε βίας ἀφελώμεθα χαλκῷ,</l>
<l n="220">κτήμαθ᾽ ὁπόσσα τοί ἐστι, τά τ᾽ ἔνδοθι καὶ τὰ θύρηφι,</l>
<l>τοῖσιν Ὀδυσσῆος μεταμίξομεν: οὐδέ τοι υἷας</l>
<l>ζώειν ἐν μεγάροισιν ἐάσομεν, οὐδέ θύγατρας</l>
<l>οὐδ᾽ ἄλοχον κεδνὴν Ἰθάκης κατὰ ἄστυ πολεύειν.</l></q>
<l><milestone unit="para" ed="P" />ὣς φάτ᾽, Ἀθηναίη δὲ χολώσατο κηρόθι μᾶλλον,</l>
<l n="225">νείκεσσεν δ᾽ Ὀδυσῆα χολωτοῖσιν ἐπέεσσιν:</l>
<q direct="unspecified"><l><milestone unit="para" ed="P" />οὐκέτι σοί γ᾽, Ὀδυσεῦ, μένος ἔμπεδον οὐδέ τις ἀλκή</l>
<l>οἵη ὅτ᾽ ἀμφ᾽ Ἑλένῃ λευκωλένῳ εὐπατερείῃ,</l>
<l>εἰνάετες Τρώεσσιν ἐμάρναο νωλεμὲς αἰεί,</l>
<l>πολλοὺς δ᾽ ἄνδρας ἔπεφνες ἐν αἰνῇ δηϊοτῆτι,</l>
<l n="230">σῇ δ᾽ ἥλω βουλῇ Πριάμου πόλις εὐρυάγυια.</l>
<l>πῶς δὴ νῦν, ὅτε σόν τε δόμον καὶ κτήμαθ᾽ ἱκάνεις,</l>
<l>ἄντα μνηστήρων ὀλοφύρεαι ἄλκιμος εἶναι;</l>
<l>ἀλλ᾽ ἄγε δεῦρο, πέπον, παρ᾽ ἔμ᾽ ἵστασο καὶ ἴδε ἔργον,</l>
<l>ὄφρ᾽ εἰδῇς οἷός τοι ἐν ἀνδράσι δυσμενέεσσιν</l>
<l n="235">Μέντωρ Ἀλκιμίδης εὐεργεσίας ἀποτίνειν.</l></q>
<l><milestone unit="para" ed="P" />ἦ ῥα, καὶ οὔ πω πάγχυ δίδου ἑτεραλκέα νίκην,</l>
<l>ἀλλ᾽ ἔτ᾽ ἄρα σθένεός τε καὶ ἀλκῆς πειρήτιζεν</l>
<l>ἠμὲν Ὀδυσσῆος ἠδ᾽ υἱοῦ κυδαλίμοιο.</l>
<l>αὐτὴ δ᾽ αἰθαλόεντος ἀνὰ μεγάροιο μέλαθρον</l>
<l n="240">ἕζετ᾽ ἀναΐξασα,  χελιδόνι εἰκέλη ἄντην.</l>
<l><milestone unit="para" ed="P" />μνηστῆρας δ᾽ ὤτρυνε Δαμαστορίδης Ἀγέλαος,</l>
<l>Εὐρύνομός τε καὶ Ἀμφιμέδων Δημοπτόλεμός τε,</l>
<l>Πείσανδρός τε Πολυκτορίδης Πόλυβός τε δαΐφρων:</l>
<l>οἱ γὰρ μνηστήρων ἀρετῇ ἔσαν ἔξοχ᾽ ἄριστοι,</l>
<l n="245">ὅσσοι ἔτ᾽ ἔζωον περί τε ψυχέων ἐμάχοντο:</l>
<l>τοὺς δ᾽ ἤδη ἐδάμασσε βιὸς καὶ ταρφέες ἰοί.</l>
<l>τοῖς δ᾽ Ἀγέλεως μετέειπεν, ἔπος πάντεσσι πιφαύσκων:</l>
<q direct="unspecified"><l><milestone unit="para" ed="P" />ὦ φίλοι, ἤδη σχήσει ἀνὴρ ὅδε χεῖρας ἀάπτους:</l>
<l>καὶ δή οἱ Μέντωρ μὲν ἔβη κενὰ εὔγματα εἰπών,</l>
<l n="250">οἱ δ᾽ οἶοι λείπονται ἐπὶ πρώτῃσι θύρῃσι.</l>
<l>τῷ νῦν μὴ ἅμα πάντες ἐφίετε δούρατα μακρά,</l>
<l>ἀλλ᾽ ἄγεθ᾽ οἱ ἓξ πρῶτον ἀκοντίσατ᾽, αἴ κέ ποθι Ζεὺς</l>
<l>δώῃ Ὀδυσσῆα βλῆσθαι καὶ κῦδος ἀρέσθαι.</l>
<l>τῶν δ᾽ ἄλλων οὐ κῆδος, ἐπὴν οὗτός γε πέσῃσιν.</l></q>
<milestone n="255" unit="card" ed="p" />
<l n="255"><milestone unit="para" ed="P" />ὣς ἔφαθ᾽, οἱ δ᾽ ἄρα πάντες ἀκόντισαν ὡς ἐκέλευεν,</l>
<l>ἱέμενοι: τὰ δὲ πάντα ἐτώσια θῆκεν Ἀθήνη,</l>
<l>τῶν ἄλλος μὲν σταθμὸν ἐϋσταθέος μεγάροιο</l>
<l>βεβλήκει, ἄλλος δὲ θύρην πυκινῶς ἀραρυῖαν:</l>
<l>ἄλλου δ᾽ ἐν τοίχῳ μελίη πέσε χαλκοβάρεια.</l>
<l n="260">αὐτὰρ ἐπεὶ δὴ δούρατ᾽ ἀλεύαντο μνηστήρων,</l>
<l>τοῖς δ᾽ ἄρα μύθων ἦρχε πολύτλας δῖος Ὀδυσσεύς:</l>
<q direct="unspecified"><l><milestone unit="para" ed="P" />ὦ φίλοι, ἤδη μέν κεν ἐγὼν εἴποιμι καὶ ἄμμι</l>
<l>μνηστήρων ἐς ὅμιλον ἀκοντίσαι, οἳ μεμάασιν</l>
<l>ἡμέας ἐξεναρίξαι ἐπὶ προτέροισι κακοῖσιν.</l></q>
<l n="265"><milestone unit="para" ed="P" />ὣς ἔφαθ᾽, οἱ δ᾽ ἄρα πάντες ἀκόντισαν ὀξέα δοῦρα</l>
<l>ἄντα τιτυσκόμενοι: Δημοπτόλεμον μὲν Ὀδυσσεύς,</l>
<l>Εὐρυάδην δ᾽ ἄρα Τηλέμαχος, Ἔλατον δὲ συβώτης,</l>
<l>Πείσανδρον δ᾽ ἄρ᾽ ἔπεφνε βοῶν ἐπιβουκόλος ἀνήρ.</l>
<l>οἱ μὲν ἔπειθ᾽ ἅμα πάντες ὀδὰξ ἕλον ἄσπετον οὖδας,</l>
<l n="270">μνηστῆρες δ᾽ ἀνεχώρησαν μεγάροιο μυχόνδε:</l>
<l>τοὶ δ᾽ ἄρ᾽ ἐπήϊξαν, νεκύων δ᾽ ἐξ ἔγχε᾽ ἕλοντο.</l>
<l><milestone unit="para" ed="P" />αὖτις δὲ μνηστῆρες ἀκόντισαν ὀξέα δοῦρα</l>
<l>ἱέμενοι: τὰ δὲ πολλὰ ἐτώσια θῆκεν Ἀθήνη.</l>
<l>τῶν ἄλλος μὲν σταθμὸν ἐϋσταθέος μεγάροιο</l>
<l n="275">βεβλήκειν,  ἄλλος δὲ θύρην πυκινῶς ἀραρυῖαν:</l>
<l>ἄλλου δ᾽ ἐν τοίχῳ μελίη πέσε χαλκοβάρεια.</l>
<l>Ἀμφιμέδων δ᾽ ἄρα Τηλέμαχον βάλε χεῖρ᾽ ἐπὶ καρπῷ</l>
<l>λίγδην, ἄκρον δὲ ῥινὸν δηλήσατο χαλκός.</l>
<l>Κτήσιππος δ᾽ Εὔμαιον ὑπὲρ σάκος ἔγχεϊ μακρῷ</l>
<l n="280">ὦμον ἐπέγραψεν: τὸ δ᾽ ὑπέρπτατο, πῖπτε δ᾽ ἔραζε.</l>
<l>τοὶ δ᾽ αὖτ᾽ ἀμφ᾽ Ὀδυσῆα δαΐφρονα ποικιλομήτην,</l>
<l>μνηστήρων ἐς ὅμιλον ἀκόντισαν ὀξέα δοῦρα.</l>
<l>ἔνθ᾽ αὖτ᾽ Εὐρυδάμαντα βάλε πτολίπορθος Ὀδυσσεύς,</l>
<l>Ἀμφιμέδοντα δὲ Τηλέμαχος, Πόλυβον δὲ συβώτης:</l>
<l n="285">Κτήσιππον δ᾽ ἄρ᾽ ἔπειτα βοῶν ἐπιβουκόλος ἀνὴρ</l>
<l>βεβλήκει πρὸς στῆθος, ἐπευχόμενος δὲ προσηύδα:</l>
<q direct="unspecified"><l><milestone unit="para" ed="P" />ὦ Πολυθερσεΐδη φιλοκέρτομε, μή ποτε πάμπαν</l>
<l>εἴκων ἀφραδίῃς μέγα εἰπεῖν, ἀλλὰ θεοῖσιν</l>
<l>μῦθον ἐπιτρέψαι, ἐπεὶ ἦ πολὺ φέρτεροί εἰσι.</l>
<l n="290">τοῦτό τοι ἀντὶ ποδὸς ξεινήϊον,  ὅν ποτ᾽ ἔδωκας</l>
<l>ἀντιθέῳ Ὀδυσῆϊ δόμον κάτ᾽ ἀλητεύοντι.</l></q>
<milestone n="292" unit="card" ed="p" />
<l><milestone unit="para" ed="P" />ἦ ῥα βοῶν ἑλίκων ἐπιβουκόλος: αὐτὰρ Ὀδυσσεὺς</l>
<l>οὖτα Δαμαστορίδην αὐτοσχεδὸν ἔγχεϊ μακρῷ.</l>
<l>Τηλέμαχος δ᾽ Εὐηνορίδην Λειώκριτον οὖτα</l>
<l n="295">δουρὶ μέσον κενεῶνα,  διαπρὸ δὲ χαλκὸν ἔλασσεν:</l>
<l>ἤριπε δὲ πρηνής, χθόνα δ᾽ ἤλασε παντὶ μετώπῳ.</l>
<l>δὴ τότ᾽ Ἀθηναίη φθισίμβροτον αἰγίδ᾽ ἀνέσχεν</l>
<l>ὑψόθεν ἐξ ὀροφῆς: τῶν δὲ φρένες ἐπτοίηθεν.</l>
<l>οἱ δ᾽ ἐφέβοντο κατὰ μέγαρον βόες ὣς ἀγελαῖαι:</l>
<l n="300">τὰς μέν τ᾽ αἰόλος οἶστρος ἐφορμηθεὶς ἐδόνησεν</l>
<l>ὥρῃ ἐν εἰαρινῇ, ὅτε τ᾽ ἤματα μακρὰ πέλονται.</l>
<l>οἱ δ᾽ ὥς τ᾽ αἰγυπιοὶ γαμψώνυχες ἀγκυλοχεῖλαι,</l>
<l>ἐξ ὀρέων ἐλθόντες ἐπ᾽ ὀρνίθεσσι θόρωσι:</l>
<l>ταὶ μέν τ᾽ ἐν πεδίῳ νέφεα πτώσσουσαι ἵενται,</l>
<l n="305">οἱ δέ τε τὰς ὀλέκουσιν ἐπάλμενοι,  οὐδέ τις ἀλκὴ</l>
<l>γίγνεται οὐδὲ φυγή: χαίρουσι δέ τ᾽ ἀνέρες ἄγρῃ:</l>
<l>ὣς ἄρα τοὶ μνηστῆρας ἐπεσσύμενοι κατὰ δῶμα</l>
<l>τύπτον ἐπιστροφάδην: τῶν δὲ στόνος ὤρνυτ᾽ ἀεικὴς</l>
<l>κράτων τυπτομένων, δάπεδον δ᾽ ἅπαν αἵματι θῦε.</l>
<l n="310"><milestone unit="para" ed="P" />λειώδης δ᾽ Ὀδυσῆος ἐπεσσύμενος λάβε γούνων,</l>
<l>καί μιν λισσόμενος ἔπεα πτερόεντα προσηύδα:</l>
<q direct="unspecified"><l><milestone unit="para" ed="P" />γουνοῦμαί σ᾽, Ὀδυσεῦ: σὺ δέ μ᾽ αἴδεο καί μ᾽ ἐλέησον:</l>
<l>οὐ γάρ πώ τινά φημι γυναικῶν ἐν μεγάροισιν</l>
<l>εἰπεῖν οὐδέ τι ῥέξαι ἀτάσθαλον: ἀλλὰ καὶ ἄλλους</l>
<l n="315">παύεσκον μνηστῆρας,  ὅτις τοιαῦτά γε ῥέζοι.</l>
<l>ἀλλά μοι οὐ πείθοντο κακῶν ἄπο χεῖρας ἔχεσθαι:</l>
<l>τῷ καὶ ἀτασθαλίῃσιν ἀεικέα πότμον ἐπέσπον.</l>
<l>αὐτὰρ ἐγὼ μετὰ τοῖσι θυοσκόος οὐδὲν ἐοργὼς</l>
<l>κείσομαι, ὡς οὐκ ἔστι χάρις μετόπισθ᾽ εὐεργέων:</l></q>
<l n="320"><milestone unit="para" ed="P" />τὸν δ᾽ ἄρ᾽ ὑπόδρα ἰδὼν προσέφη πολύμητις Ὀδυσσεύς:</l>
<q direct="unspecified"><l>εἰ μὲν δὴ μετὰ τοῖσι θυοσκόος εὔχεαι εἶναι,</l>
<l>πολλάκι που μέλλεις ἀρήμεναι ἐν μεγάροισι</l>
<l>τηλοῦ ἐμοὶ νόστοιο τέλος γλυκεροῖο γενέσθαι,</l>
<l>σοὶ δ᾽ ἄλοχόν τε φίλην σπέσθαι καὶ τέκνα τεκέσθαι:</l>
<l n="325">τῷ οὐκ ἂν θάνατόν γε δυσηλεγέα προφύγοισθα.</l></q>
<l><milestone unit="para" ed="P" />ὣς ἄρα φωνήσας ξίφος εἵλετο χειρὶ παχείῃ</l>
<l>κείμενον, ὅ ῥ᾽ Ἀγέλαος ἀποπροέηκε χαμᾶζε</l>
<l>κτεινόμενος: τῷ τόν γε κατ᾽ αὐχένα μέσσον ἔλασσε.</l>
<l>φθεγγομένου δ᾽ ἄρα τοῦ γε κάρη κονίῃσιν ἐμίχθη.</l>
<milestone n="330" unit="card" ed="p" />
<l n="330"><milestone unit="para" ed="P" />Τερπιάδης δ᾽ ἔτ᾽ ἀοιδὸς ἀλύσκανε κῆρα μέλαιναν,</l>
<l>Φήμιος, ὅς ῥ᾽ ἤειδε μετὰ μνηστῆρσιν ἀνάγκῃ.</l>
<l>ἔστη δ᾽ ἐν χείρεσσίν ἔχων φόρμιγγα λίγειαν</l>
<l>ἄγχι παρ᾽ ὀρσοθύρην: δίχα δὲ φρεσὶ μερμήριζεν,</l>
<l>ἢ ἐκδὺς μεγάροιο Διὸς μεγάλου ποτὶ βωμὸν</l>
<l n="335">ἑρκείου ἵζοιτο τετυγμένον,  ἔνθ᾽ ἄρα πολλὰ</l>
<l>Λαέρτης Ὀδυσεύς τε βοῶν ἐπὶ μηρί᾽ ἔκηαν,</l>
<l>ἦ γούνων λίσσοιτο προσαΐξας Ὀδυσῆα.</l>
<l>ὧδε δέ οἱ φρονέοντι δοάσσατο κέρδιον εἶναι,</l>
<l>γούνων ἅψασθαι Λαερτιάδεω Ὀδυσῆος.</l>
<l n="340">ἦ τοι ὁ φόρμιγγα γλαφυρὴν κατέθηκε χαμᾶζε</l>
<l>μεσσηγὺς κρητῆρος ἰδὲ θρόνου ἀργυροήλου,</l>
<l>αὐτὸς δ᾽ αὖτ᾽ Ὀδυσῆα προσαΐξας λάβε γούνων,</l>
<l>καί μιν λισσόμενος ἔπεα πτερόεντα προσηύδα:</l>
<q direct="unspecified"><l><milestone unit="para" ed="P" />γουνοῦμαί σ᾽, Ὀδυσεῦ: σὺ δέ μ᾽ αἴδεο καί μ᾽ ἐλέησον:</l>
<l n="345">αὐτῷ τοι μετόπισθ᾽ ἄχος ἔσσεται,  εἴ κεν ἀοιδὸν</l>
<l>πέφνῃς, ὅς τε θεοῖσι καὶ ἀνθρώποισιν ἀείδω.</l>
<l>αὐτοδίδακτος δ᾽ εἰμί, θεὸς δέ μοι ἐν φρεσὶν οἴμας</l>
<l>παντοίας ἐνέφυσεν: ἔοικα δέ τοι παραείδειν</l>
<l>ὥς τε θεῷ: τῷ με λιλαίεο δειροτομῆσαι.</l>
<l n="350">καί κεν Τηλέμαχος τάδε γ᾽ εἴποι,  σὸς φίλος υἱός,</l>
<l>ὡς ἐγὼ οὔ τι ἑκὼν ἐς σὸν δόμον οὐδὲ χατίζων</l>
<l>πωλεύμην μνηστῆρσιν ἀεισόμενος μετὰ δαῖτας,</l>
<l>ἀλλὰ πολὺ πλέονες καὶ κρείσσονες ἦγον ἀνάγκῃ.</l></q>
<l><milestone unit="para" ed="P" />ὣς φάτο, τοῦ δ᾽ ἤκουσ᾽ ἱερὴ ἲς Τηλεμάχοιο,</l>
<l n="355">αἶψα δ᾽ ἑὸν πατέρα προσεφώνεεν ἐγγὺς ἐόντα:</l>
<q direct="unspecified"><l><milestone unit="para" ed="P" />ἴσχεο μηδέ τι τοῦτον ἀναίτιον οὔταε χαλκῷ:</l>
<l>καὶ κήρυκα Μέδοντα σαώσομεν, ὅς τέ μευ αἰεὶ</l>
<l>οἴκῳ ἐν ἡμετέρῳ κηδέσκετο παιδὸς ἐόντος,</l>
<l>εἰ δὴ μή μιν ἔπεφνε Φιλοίτιος ἠὲ συβώτης,</l>
<l n="360">ἠὲ σοὶ ἀντεβόλησεν ὀρινομένῳ κατὰ δῶμα.</l></q>
<l><milestone unit="para" ed="P" />ὣς φάτο, τοῦ δ᾽ ἤκουσε Μέδων πεπνυμένα εἰδώς:</l>
<l>πεπτηὼς γὰρ ἔκειτο ὑπὸ θρόνον, ἀμφὶ  δὲ δέρμα</l>
<l>ἕστο βοὸς νεόδαρτον, ἀλύσκων κῆρα μέλαιναν.</l>
<l>αἶψα δ᾽ ἀπὸ θρόνου ὦρτο, θοῶς δ᾽ ἀπέδυνε βοείην</l>
<l n="365">Τηλέμαχον δ᾽ ἄρ᾽ ἔπειτα προσαΐξας λάβε γούνων,</l>
<l>καί μιν λισσόμενος ἔπεα πτερόεντα προσηύδα:</l>
<q direct="unspecified"><l><milestone unit="para" ed="P" />ὦ φίλ᾽, ἐγὼ μὲν ὅδ᾽ εἰμί, σὺ δ᾽ ἴσχεο εἰπὲ δὲ πατρὶ</l>
<l>μή με περισθενέων δηλήσεται ὀξέϊ χαλκῷ,</l>
<l>ἀνδρῶν μνηστήρων κεχολωμένος, οἵ οἱ ἔκειρον</l>
<l n="370">κτήματ᾽ ἐνὶ μεγάροις,  σὲ δὲ νήπιοι οὐδὲν ἔτιον.</l></q>
<l><milestone unit="para" ed="P" />τὸν δ᾽ ἐπιμειδήσας προσέφη πολύμητις Ὀδυσσεύς:</l>
<q direct="unspecified"><l>θάρσει, ἐπεὶ δή σ᾽ οὗτος ἐρύσσατο καὶ ἐσάωσεν,</l>
<l>ὄφρα γνῷς κατὰ θυμόν, ἀτὰρ εἴπῃσθα καὶ ἄλλῳ,</l>
<l>ὡς κακοεργίης εὐεργεσίη μέγ᾽ ἀμείνων.</l>
<l n="375">ἀλλ᾽ ἐξελθόντες μεγάρων ἕζεσθε θύραζε</l>
<l>ἐκ φόνου εἰς αὐλήν, σύ τε καὶ πολύφημος ἀοιδός,</l>
<l>ὄφρ᾽ ἂν ἐγὼ κατὰ δῶμα πονήσομαι ὅττεό με χρή.</l></q>
<milestone n="378" unit="card" ed="p" />
<l><milestone unit="para" ed="P" />ὣς φάτο, τὼ δ᾽ ἔξω βήτην μεγάροιο κιόντε,</l>
<l>ἑζέσθην δ᾽ ἄρα τώ γε Διὸς μεγάλου ποτὶ βωμόν,</l>
<l n="380">πάντοσε παπταίνοντε,  φόνον ποτιδεγμένω αἰεί.</l>
<l>πάπτηνεν δ᾽ Ὀδυσεὺς καθ᾽ ἑὸν δόμον, εἴ τις ἔτ᾽ ἀνδρῶν</l>
<l>ζωὸς ὑποκλοπέοιτο, ἀλύσκων κῆρα μέλαιναν.</l>
<l>τοὺς δὲ ἴδεν μάλα πάντας ἐν αἵματι καὶ κονίῃσι</l>
<l>πεπτεῶτας πολλούς, ὥστ᾽ ἰχθύας, οὕς θ᾽ ἁλιῆες</l>
<l n="385">κοῖλον ἐς αἰγιαλὸν πολιῆς ἔκτοσθε θαλάσσης</l>
<l>δικτύῳ ἐξέρυσαν πολυωπῷ: οἱ δέ τε πάντες</l>
<l>κύμαθ᾽ ἁλὸς ποθέοντες ἐπὶ ψαμάθοισι κέχυνται:</l>
<l>τῶν μέν τ᾽ Ἠέλιος φαέθων ἐξείλετο θυμόν:</l>
<l>ὣς τότ᾽ ἄρα μνηστῆρες ἐπ᾽ ἀλλήλοισι κέχυντο.</l>
<l n="390">δὴ τότε Τηλέμαχον προσέφη πολύμητις Ὀδυσσεύς:</l>
<q direct="unspecified"><l><milestone unit="para" ed="P" />Τηλέμαχ᾽, εἰ δ᾽ ἄγε μοι κάλεσον τροφὸν Εὐρύκλειαν,</l>
<l>ὄφρα ἔπος εἴπωμι τό μοι καταθύμιόν ἐστιν.</l></q>
<l>ὣς φάτο, Τηλέμαχος δὲ φίλῳ ἐπεπείθετο πατρί,</l>
<l>κινήσας δὲ θύρην προσέφη τροφὸν Εὐρύκλειαν:</l>
<q direct="unspecified"><l n="395"><milestone unit="para" ed="P" />δεῦρο δὴ ὄρσο,  γρηῢ παλαιγενές, ἥ τε γυναικῶν</l>
<l>δμῳάων σκοπός ἐσσι κατὰ μέγαρ᾽ ἡμετεράων:</l>
<l>ἔρχεο: κικλήσκει σε πατὴρ ἐμός, ὄφρα τι εἴπῃ.</l></q>
<l><milestone unit="para" ed="P" />ὣς ἄρ᾽ ἐφώνησεν, τῇ δ᾽ ἄπτερος ἔπλετο μῦθος,</l>
<l>ὤϊξεν δὲ θύρας μεγάρων εὖ ναιεταόντων,</l>
<l n="400">βῆ δ᾽ ἴμεν: αὐτὰρ Τηλέμαχος πρόσθ᾽ ἡγεμόνευεν.</l>
<l>εὗρεν ἔπειτ᾽ Ὀδυσῆα μετὰ κταμένοισι νέκυσσιν,</l>
<l>αἵματι καὶ λύθρῳ πεπαλαγμένον ὥστε λέοντα,</l>
<l>ὅς ῥά τε βεβρωκὼς βοὸς ἔρχεται ἀγραύλοιο:</l>
<l>πᾶν δ᾽ ἄρα οἱ στῆθός τε παρήϊά τ᾽ ἀμφοτέρωθεν</l>
<l n="405">αἱματόεντα πέλει,  δεινὸς δ᾽ εἰς ὦπα ἰδέσθαι:</l>
<l>ὣς Ὀδυσεὺς πεπάλακτο πόδας καὶ χεῖρας ὕπερθεν.</l>
<l>ἡ δ᾽ ὡς οὖν νέκυάς τε καὶ ἄσπετον εἴσιδεν αἷμα,</l>
<l>ἴθυσέν ῥ᾽ ὀλολύξαι, ἐπεὶ μέγα εἴσιδεν ἔργον:</l>
<l>ἀλλ᾽ Ὀδυσεὺς κατέρυκε καὶ ἔσχεθεν ἱεμένην περ,</l>
<l n="410">καί μιν φωνήσας ἔπεα πτερόεντα προσηύδα:</l>
<q direct="unspecified"><l><milestone unit="para" ed="P" />ἐν θυμῷ, γρηῦ, χαῖρε καὶ ἴσχεο μηδ᾽ ὀλόλυζε:</l>
<l>οὐχ ὁσίη κταμένοισιν ἐπ᾽ ἀνδράσιν εὐχετάασθαι.</l>
<l>τούσδε δὲ μοῖρ᾽ ἐδάμασσε θεῶν καὶ σχέτλια ἔργα:</l>
<l>οὔ τινα γὰρ τίεσκον ἐπιχθονίων ἀνθρώπων,</l>
<l n="415">οὐ κακὸν οὐδὲ μὲν ἐσθλόν,  ὅτις σφέας εἰσαφίκοιτο:</l>
<l>τῷ καὶ ἀτασθαλίῃσιν ἀεικέα πότμον ἐπέσπον.</l>
<l>ἀλλ᾽ ἄγε μοι σὺ γυναῖκας ἐνὶ μεγάροις κατάλεξον,</l>
<l>αἵ τέ μ᾽ ἀτιμάζουσι καὶ αἳ νηλείτιδές εἰσιν.</l></q>
<l><milestone unit="para" ed="P" />τὸν δ᾽ αὖτε προσέειπε φίλη τροφὸς Εὐρύκλεια:</l>
<q direct="unspecified"><l n="420">τοιγὰρ ἐγώ τοι,  τέκνον, ἀληθείην καταλέξω.</l>
<l>πεντήκοντά τοί εἰσιν ἐνὶ μεγάροισι γυναῖκες</l>
<l>δμῳαί, τὰς μέν τ᾽ ἔργα διδάξαμεν ἐργάζεσθαι,</l>
<l>εἴριά τε ξαίνειν καὶ δουλοσύνην ἀνέχεσθαι:</l>
<l>τάων δώδεκα πᾶσαι ἀναιδείης ἐπέβησαν,</l>
<l n="425">οὔτ᾽ ἐμὲ τίουσαι οὔτ᾽ αὐτὴν Πηνελόπειαν.</l>
<l>Τηλέμαχος δὲ νέον μὲν ἀέξετο, οὐδέ ἑ μήτηρ</l>
<l>σημαίνειν εἴασκεν ἐπὶ δμῳῇσι γυναιξίν.</l>
<l>ἀλλ᾽ ἄγ᾽ ἐγὼν ἀναβᾶσ᾽ ὑπερώϊα σιγαλόεντα</l>
<l>εἴπω σῇ ἀλόχῳ, τῇ τις θεὸς ὕπνον ἐπῶρσε.</l></q>
<milestone n="430" unit="card" ed="p" />
<l n="430"><milestone unit="para" ed="P" />τὴν δ᾽ ἀπαμειβόμενος προσέφη πολύμητις Ὀδυσσεύς</l>
<q direct="unspecified"><l>μή πω τήνδ᾽ ἐπέγειρε: σὺ δ᾽ ἐνθάδε εἰπὲ γυναιξὶν</l>
<l>ἐλθέμεν, αἵ περ πρόσθεν ἀεικέα μηχανόωντο.</l></q>
<l><milestone unit="para" ed="P" />ὣς ἄρ᾽ ἔφη, γρηῢς δὲ διὲκ μεγάροιο βεβήκει</l>
<l>ἀγγελέουσα γυναιξὶ καὶ ὀτρυνέουσα νέεσθαι.</l>
<l n="435">αὐτὰρ ὁ Τηλέμαχον καὶ βουκόλον ἠδὲ συβώτην</l>
<l>εἰς ἓ καλεσσάμενος ἔπεα πτερόεντα προσηύδα:</l>
<q direct="unspecified"><l><milestone unit="para" ed="P" />ἄρχετε νῦν νέκυας φορέειν καὶ ἄνωχθε γυναῖκας:</l>
<l>αὐτὰρ ἔπειτα θρόνους περικαλλέας ἠδὲ τραπέζας</l>
<l>ὕδατι καὶ σπόγγοισι πολυτρήτοισι καθαίρειν.</l>
<l n="440">αὐτὰρ ἐπὴν δὴ πάντα δόμον κατακοσμήσησθε,</l>
<l>δμῳὰς ἐξαγαγόντες ἐϋσταθέος μεγάροιο,</l>
<l>μεσσηγύς τε θόλου καὶ ἀμύμονος ἕρκεος αὐλῆς,</l>
<l>θεινέμεναι ξίφεσιν τανυήκεσιν, εἰς ὅ κε πασέων</l>
<l>ψυχὰς ἐξαφέλησθε καὶ ἐκλελάθωντ᾽ Ἀφροδίτης,</l>
<l n="445">τὴν ἄρ᾽ ὑπὸ μνηστῆρσιν ἔχον μίσγοντό τε λάθρη.</l></q>
<l><milestone unit="para" ed="P" />ὣς ἔφαθ᾽, αἱ δὲ γυναῖκες ἀολλέες ἦλθον ἅπασαι,</l>
<l>αἴν᾽ ὀλοφυρόμεναι, θαλερὸν κατὰ δάκρυ χέουσαι.</l>
<l>πρῶτα μὲν οὖν νέκυας φόρεον κατατεθνηῶτας,</l>
<l>κὰδ δ᾽ ἄρ᾽ ὑπ᾽ αἰθούσῃ τίθεσαν εὐερκέος αὐλῆς,</l>
<l n="450">ἀλλήλοισιν ἐρείδουσαι: σήμαινε δ᾽ Ὀδυσσεὺς</l>
<l>αὐτὸς ἐπισπέρχων:  ταὶ δ᾽ ἐκφόρεον καὶ ἀνάγκῃ.</l>
<l>αὐτὰρ ἔπειτα θρόνους περικαλλέας ἠδὲ τραπέζας</l>
<l>ὕδατι καὶ σπόγγοισι πολυτρήτοισι κάθαιρον.</l>
<l>αὐτὰρ Τηλέμαχος καὶ βουκόλος ἠδὲ συβώτῃς</l>
<l n="455">λίστροισιν δάπεδον πύκα ποιητοῖο δόμοιο</l>
<l>ξῦον: ταὶ δ᾽ ἐφόρεον δμῳαί, τίθεσαν δὲ θύραζε.</l>
<l>αὐτὰρ ἐπειδὴ πᾶν μέγαρον διεκοσμήσαντο,</l>
<l>δμῳὰς δ᾽ ἐξαγαγόντες ἐϋσταθέος μεγάροιο,</l>
<l>μεσσηγύς τε θόλου καὶ ἀμύμονος ἕρκεος αὐλῆς,</l>
<l n="460">εἴλεον ἐν στείνει,  ὅθεν οὔ πως ἦεν ἀλύξαι.</l>
<l>τοῖσι δὲ Τηλέμαχος πεπνυμένος ἦρχ᾽ ἀγορεύειν:</l>
<q direct="unspecified"><l><milestone unit="para" ed="P" />μὴ μὲν δὴ καθαρῷ θανάτῳ ἀπὸ θυμὸν ἑλοίμην</l>
<l>τάων, αἳ δὴ ἐμῇ κεφαλῇ κατ᾽ ὀνείδεα χεῦαν</l>
<l>μητέρι θ᾽ ἡμετέρῃ παρά τε μνηστῆρσιν ἴαυον.</l></q>
<milestone n="465" unit="card" ed="p" />
<l n="465"><milestone unit="para" ed="P" />ὣς ἄρ᾽ ἔφη,  καὶ πεῖσμα νεὸς κυανοπρῴροιο</l>
<l>κίονος ἐξάψας μεγάλης περίβαλλε θόλοιο,</l>
<l>ὑψόσ᾽ ἐπεντανύσας, μή τις ποσὶν οὖδας ἵκοιτο.</l>
<l>ὡς δ᾽ ὅτ᾽ ἂν ἢ κίχλαι τανυσίπτεροι ἠὲ πέλειαι</l>
<l>ἕρκει ἐνιπλήξωσι, τό θ᾽ ἑστήκῃ ἐνὶ θάμνῳ,</l>
<l n="470">αὖλιν ἐσιέμεναι,  στυγερὸς δ᾽ ὑπεδέξατο κοῖτος,</l>
<l>ὣς αἵ γ᾽ ἑξείης κεφαλὰς ἔχον, ἀμφὶ δὲ πάσαις</l>
<l>δειρῇσι βρόχοι ἦσαν, ὅπως οἴκτιστα θάνοιεν.</l>
<l>ἤσπαιρον δὲ πόδεσσι μίνυνθά περ οὔ τι μάλα δήν.</l>
<l><milestone unit="para" ed="P" />ἐκ δὲ Μελάνθιον ἦγον ἀνὰ πρόθυρόν τε καὶ αὐλήν:</l>
<l n="475">τοῦ δ᾽ ἀπὸ μὲν ῥῖνάς τε καὶ οὔατα νηλέϊ χαλκῷ</l>
<l>τάμνον, μήδεά τ᾽ ἐξέρυσαν, κυσὶν ὠμὰ δάσασθαι,</l>
<l>χεῖράς τ᾽ ἠδὲ πόδας κόπτον κεκοτηότι θυμῷ.</l>
<l><milestone unit="para" ed="P" />οἱ μὲν ἔπειτ᾽ ἀπονιψάμενοι χεῖράς τε πόδας τε</l>
<l>εἰς Ὀδυσῆα δόμονδε κίον, τετέλεστο δὲ ἔργον:</l>
<l n="480">αὐτὰρ ὅ γε προσέειπε φίλην τροφὸν Εὐρύκλειαν:</l>
<q direct="unspecified"><l>οἶσε θέειον, γρηΰ, κακῶν ἄκος, οἶσε δέ μοι πῦρ,</l>
<l>ὄφρα θεειώσω μέγαρον: σὺ δὲ Πηνελόπειαν</l>
<l>ἐλθεῖν ἐνθάδ᾽ ἄνωχθι σὺν ἀμφιπόλοισι γυναιξί:</l>
<l>πάσας δ᾽ ὄτρυνον δμῳὰς κατὰ δῶμα νέεσθαι.</l></q>
<l n="485">τὸν δ᾽ αὖτε προσέειπε φίλη τροφὸς Εὐρύκλεια:</l>
<q direct="unspecified"><l>ναὶ δὴ ταῦτά γε, τέκνον ἐμόν, κατὰ μοῖραν ἔειπες.</l>
<l>ἀλλ᾽ ἄγε τοι χλαῖνάν τε χιτῶνά τε εἵματ᾽ ἐνείκω,</l>
<l>μηδ᾽ οὕτω ῥάκεσιν πεπυκασμένος εὐρέας ὤμους</l>
<l>ἕσταθ᾽ ἐνὶ μεγάροισι: νεμεσσητὸν δέ κεν εἴη.</l></q>
<l n="490"><milestone unit="para" ed="P" />τὴν δ᾽ ἀπαμειβόμενος προσέφη πολύμητις Ὀδυσσεύς:</l>
<q direct="unspecified"><l>πῦρ νῦν μοι πρώτιστον ἐνὶ μεγάροισι γενέσθω.</l></q>
<l><milestone unit="para" ed="P" />ὣς ἔφατ᾽, οὐδ᾽ ἀπίθησε φίλη τροφὸς Εὐρύκλεια,</l>
<l>ἤνεικεν δ᾽ ἄρα πῦρ καὶ θήϊον: αὐτὰρ Ὀδυσσεὺς</l>
<l>εὖ διεθείωσεν μέγαρον καὶ δῶμα καὶ αὐλήν.</l>
<l n="495">γρηῢς δ᾽ αὖτ᾽ ἀπέβη διὰ δώματα κάλ᾽ Ὀδυσῆος</l>
<l>ἀγγελέουσα γυναιξὶ καὶ ὀτρυνέουσα νέεσθαι:</l>
<l>αἱ δ᾽ ἴσαν ἐκ μεγάροιο δάος μετὰ χερσὶν ἔχουσαι.</l>
<l>αἱ μὲν ἄρ᾽ ἀμφεχέοντο καὶ ἠσπάζοντ᾽ Ὀδυσῆα,</l>
<l>καὶ κύνεον ἀγαπαξόμεναι κεφαλήν τε καὶ ὤμους</l>
<l n="500">χεῖράς τ᾽ αἰνύμεναι: τὸν δὲ γλυκὺς ἵμερος ᾕρει</l>
<l>κλαυθμοῦ καὶ στοναχῆς, γίγνωσκε δ᾽ ἄρα φρεσὶ πάσας.</l>
</div1></body></text></TEI.2>