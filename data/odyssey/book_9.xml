<?xml version="1.0" encoding="utf-8"?>
<TEI.2><text><body><div1 n="9" type="Book" org="uniform" sample="complete">
<milestone n="1" unit="card" ed="p" />
<l>τὸν δ᾽ ἀπαμειβόμενος προσέφη πολύμητις Ὀδυσσεύς:</l>
<q direct="unspecified"><l>Ἀλκίνοε κρεῖον, πάντων ἀριδείκετε λαῶν,</l>
<l>ἦ τοι μὲν τόδε καλὸν ἀκουέμεν ἐστὶν ἀοιδοῦ</l>
<l>τοιοῦδ᾽ οἷος ὅδ᾽ ἐστί, θεοῖς ἐναλίγκιος αὐδήν.</l>
<l n="5">οὐ γὰρ ἐγώ γέ τί φημι τέλος χαριέστερον εἶναι</l>
<l>ἢ ὅτ᾽ ἐυφροσύνη μὲν ἔχῃ κάτα δῆμον ἅπαντα,</l>
<l>δαιτυμόνες δ᾽ ἀνὰ δώματ᾽ ἀκουάζωνται ἀοιδοῦ</l>
<l>ἥμενοι ἑξείης, παρὰ δὲ πλήθωσι τράπεζαι</l>
<l>σίτου καὶ κρειῶν, μέθυ δ᾽ ἐκ κρητῆρος ἀφύσσων</l>
<l n="10">οἰνοχόος φορέῃσι καὶ ἐγχείῃ δεπάεσσι:</l>
<l>τοῦτό τί μοι κάλλιστον ἐνὶ φρεσὶν εἴδεται εἶναι.</l>
<l>σοὶ δ᾽ ἐμὰ κήδεα θυμὸς ἐπετράπετο στονόεντα</l>
<l>εἴρεσθ᾽, ὄφρ᾽ ἔτι μᾶλλον ὀδυρόμενος στεναχίζω:</l>
<l>τί πρῶτόν τοι ἔπειτα, τί δ᾽ ὑστάτιον καταλέξω;</l>
<l n="15">κήδε᾽ ἐπεί μοι πολλὰ δόσαν θεοὶ Οὐρανίωνες.</l>
<l>νῦν δ᾽ ὄνομα πρῶτον μυθήσομαι, ὄφρα καὶ ὑμεῖς</l>
<l>εἴδετ᾽, ἐγὼ δ᾽ ἂν ἔπειτα φυγὼν ὕπο νηλεὲς ἦμαρ</l>
<l>ὑμῖν ξεῖνος ἔω καὶ ἀπόπροθι δώματα ναίων.</l>
<l>εἴμ᾽ Ὀδυσεὺς Λαερτιάδης, ὃς πᾶσι δόλοισιν</l>
<l n="20">ἀνθρώποισι μέλω,  καί μευ κλέος οὐρανὸν ἵκει.</l>
<l>ναιετάω δ᾽ Ἰθάκην ἐυδείελον: ἐν δ᾽ ὄρος αὐτῇ</l>
<l>Νήριτον εἰνοσίφυλλον, ἀριπρεπές: ἀμφὶ δὲ νῆσοι</l>
<l>πολλαὶ ναιετάουσι μάλα σχεδὸν ἀλλήλῃσι,</l>
<l>Δουλίχιόν τε Σάμη τε καὶ ὑλήεσσα Ζάκυνθος.</l>
<l n="25">αὐτὴ δὲ χθαμαλὴ πανυπερτάτη εἰν ἁλὶ κεῖται</l>
<l>πρὸς ζόφον, αἱ δέ τ᾽ ἄνευθε πρὸς ἠῶ τ᾽ ἠέλιόν τε,</l>
<l>τρηχεῖ᾽, ἀλλ᾽ ἀγαθὴ κουροτρόφος: οὔ τοι ἐγώ γε</l>
<l>ἧς γαίης δύναμαι γλυκερώτερον ἄλλο ἰδέσθαι.</l>
<l>ἦ μέν μ᾽ αὐτόθ᾽ ἔρυκε Καλυψώ, δῖα θεάων,</l>
<l n="30">ἐν σπέσσι γλαφυροῖσι,  λιλαιομένη πόσιν εἶναι:</l>
<l>ὣς δ᾽ αὔτως Κίρκη κατερήτυεν ἐν μεγάροισιν</l>
<l>Αἰαίη δολόεσσα, λιλαιομένη πόσιν εἶναι:</l>
<l>ἀλλ᾽ ἐμὸν οὔ ποτε θυμὸν ἐνὶ στήθεσσιν ἔπειθον.</l>
<l>ὣς οὐδὲν γλύκιον ἧς πατρίδος οὐδὲ τοκήων</l>
<l n="35">γίγνεται,  εἴ περ καί τις ἀπόπροθι πίονα οἶκον</l>
<l>γαίῃ ἐν ἀλλοδαπῇ ναίει ἀπάνευθε τοκήων.</l>
<l>εἰ δ᾽ ἄγε τοι καὶ νόστον ἐμὸν πολυκηδέ᾽ ἐνίσπω,</l>
<l>ὅν μοι Ζεὺς ἐφέηκεν ἀπὸ Τροίηθεν ἰόντι.</l>
<l><milestone unit="para" ed="P" />Ἰλιόθεν με φέρων ἄνεμος Κικόνεσσι πέλασσεν,</l>
<l n="40">Ἰσμάρῳ.  ἔνθα δ᾽ ἐγὼ πόλιν ἔπραθον, ὤλεσα δ᾽ αὐτούς:</l>
<l>ἐκ πόλιος δ᾽ ἀλόχους καὶ κτήματα πολλὰ λαβόντες</l>
<l>δασσάμεθ᾽, ὡς μή τίς μοι ἀτεμβόμενος κίοι ἴσης.</l>
<l>ἔνθ᾽ ἦ τοι μὲν ἐγὼ διερῷ ποδὶ φευγέμεν ἡμέας</l>
<l>ἠνώγεα, τοὶ δὲ μέγα νήπιοι οὐκ ἐπίθοντο.</l>
<l n="45">ἔνθα δὲ πολλὸν μὲν μέθυ πίνετο,  πολλὰ δὲ μῆλα</l>
<l>ἔσφαζον παρὰ θῖνα καὶ εἰλίποδας ἕλικας βοῦς:</l>
<milestone n="47" unit="card" ed="p" />
<l>τόφρα δ᾽ ἄρ᾽ οἰχόμενοι Κίκονες Κικόνεσσι γεγώνευν,</l>
<l>οἵ σφιν γείτονες ἦσαν, ἅμα πλέονες καὶ ἀρείους,</l>
<l>ἤπειρον ναίοντες, ἐπιστάμενοι μὲν ἀφ᾽ ἵππων</l>
<l n="50">ἀνδράσι μάρνασθαι καὶ ὅθι χρὴ πεζὸν ἐόντα.</l>
<l>ἦλθον ἔπειθ᾽ ὅσα φύλλα καὶ ἄνθεα γίγνεται ὥρῃ,</l>
<l>ἠέριοι: τότε δή ῥα κακὴ Διὸς αἶσα παρέστη</l>
<l>ἡμῖν αἰνομόροισιν, ἵν᾽ ἄλγεα πολλὰ πάθοιμεν.</l>
<l>στησάμενοι δ᾽ ἐμάχοντο μάχην παρὰ νηυσὶ θοῇσι,</l>
<l n="55">βάλλον δ᾽ ἀλλήλους χαλκήρεσιν ἐγχείῃσιν.</l>
<l>ὄφρα μὲν ἠὼς ἦν καὶ ἀέξετο ἱερὸν ἦμαρ,</l>
<l>τόφρα δ᾽ ἀλεξόμενοι μένομεν πλέονάς περ ἐόντας.</l>
<l>ἦμος δ᾽ ἠέλιος μετενίσσετο βουλυτόνδε,</l>
<l>καὶ τότε δὴ Κίκονες κλῖναν δαμάσαντες Ἀχαιούς.</l>
<l n="60">ἓξ δ᾽ ἀφ᾽ ἑκάστης νηὸς ἐυκνήμιδες ἑταῖροι</l>
<l>ὤλονθ᾽: οἱ δ᾽ ἄλλοι φύγομεν θάνατόν τε μόρον τε.</l>
<l><milestone unit="para" ed="P" />ἔνθεν δὲ προτέρω πλέομεν ἀκαχήμενοι ἦτορ,</l>
<l>ἄσμενοι ἐκ θανάτοιο, φίλους ὀλέσαντες ἑταίρους.</l>
<l>οὐδ᾽ ἄρα μοι προτέρω νῆες κίον ἀμφιέλισσαι,</l>
<l n="65">πρίν τινα τῶν δειλῶν ἑτάρων τρὶς ἕκαστον ἀῦσαι,</l>
<l>οἳ θάνον ἐν πεδίῳ Κικόνων ὕπο δῃωθέντες.</l>
<l>νηυσὶ δ᾽ ἐπῶρσ᾽ ἄνεμον Βορέην νεφεληγερέτα Ζεὺς</l>
<l>λαίλαπι θεσπεσίῃ, σὺν δὲ νεφέεσσι κάλυψε</l>
<l>γαῖαν ὁμοῦ καὶ πόντον: ὀρώρει δ᾽ οὐρανόθεν νύξ.</l>
<l n="70">αἱ μὲν ἔπειτ᾽ ἐφέροντ᾽ ἐπικάρσιαι,  ἱστία δέ σφιν</l>
<l>τριχθά τε καὶ τετραχθὰ διέσχισεν ἲς ἀνέμοιο.</l>
<l>καὶ τὰ μὲν ἐς νῆας κάθεμεν, δείσαντες ὄλεθρον,</l>
<l>αὐτὰς δ᾽ ἐσσυμένως προερέσσαμεν ἤπειρόνδε.</l>
<l>ἔνθα δύω νύκτας δύο τ᾽ ἤματα συνεχὲς αἰεὶ</l>
<l n="75">κείμεθ᾽,  ὁμοῦ καμάτῳ τε καὶ ἄλγεσι θυμὸν ἔδοντες.</l>
<l>ἀλλ᾽ ὅτε δὴ τρίτον ἦμαρ ἐυπλόκαμος τέλεσ᾽ Ἠώς,</l>
<l>ἱστοὺς στησάμενοι ἀνά θ᾽ ἱστία λεύκ᾽ ἐρύσαντες</l>
<l>ἥμεθα, τὰς δ᾽ ἄνεμός τε κυβερνῆταί τ᾽ ἴθυνον.</l>
<l>καί νύ κεν ἀσκηθὴς ἱκόμην ἐς πατρίδα γαῖαν:</l>
<l n="80">ἀλλά με κῦμα ῥόος τε περιγνάμπτοντα Μάλειαν</l>
<l>καὶ Βορέης ἀπέωσε, παρέπλαγξεν δὲ Κυθήρων.</l>
<milestone n="82" unit="card" ed="p" />
<l><milestone unit="para" ed="P" />ἔνθεν δ᾽ ἐννῆμαρ φερόμην ὀλοοῖς ἀνέμοισιν</l>
<l>πόντον ἐπ᾽ ἰχθυόεντα: ἀτὰρ δεκάτῃ ἐπέβημεν</l>
<l>γαίης Λωτοφάγων, οἵ τ᾽ ἄνθινον εἶδαρ ἔδουσιν.</l>
<l n="85">ἔνθα δ᾽ ἐπ᾽ ἠπείρου βῆμεν καὶ ἀφυσσάμεθ᾽ ὕδωρ,</l>
<l>αἶψα δὲ δεῖπνον ἕλοντο θοῇς παρὰ νηυσὶν ἑταῖροι.</l>
<l>αὐτὰρ ἐπεὶ σίτοιό τ᾽ ἐπασσάμεθ᾽ ἠδὲ ποτῆτος,</l>
<l>δὴ τοτ᾽ ἐγὼν ἑτάρους προΐειν πεύθεσθαι ἰόντας,</l>
<l>οἵ τινες ἀνέρες εἶεν ἐπὶ χθονὶ σῖτον ἔδοντες</l>
<l n="90">ἄνδρε δύω κρίνας,  τρίτατον κήρυχ᾽ ἅμ᾽ ὀπάσσας.</l>
<l>οἱ δ᾽ αἶψ᾽ οἰχόμενοι μίγεν ἀνδράσι Λωτοφάγοισιν:</l>
<l>οὐδ᾽ ἄρα Λωτοφάγοι μήδονθ᾽ ἑτάροισιν ὄλεθρον</l>
<l>ἡμετέροις, ἀλλά σφι δόσαν λωτοῖο πάσασθαι.</l>
<l>τῶν δ᾽ ὅς τις λωτοῖο φάγοι μελιηδέα καρπόν,</l>
<l n="95">οὐκέτ᾽ ἀπαγγεῖλαι πάλιν ἤθελεν οὐδὲ νέεσθαι,</l>
<l>ἀλλ᾽ αὐτοῦ βούλοντο μετ᾽ ἀνδράσι Λωτοφάγοισι</l>
<l>λωτὸν ἐρεπτόμενοι μενέμεν νόστου τε λαθέσθαι.</l>
<l>τοὺς μὲν ἐγὼν ἐπὶ νῆας ἄγον κλαίοντας ἀνάγκῃ,</l>
<l>νηυσὶ δ᾽ ἐνὶ γλαφυρῇσιν ὑπὸ ζυγὰ δῆσα ἐρύσσας.</l>
<l n="100">αὐτὰρ τοὺς ἄλλους κελόμην ἐρίηρας ἑταίρους</l>
<l>σπερχομένους νηῶν ἐπιβαινέμεν ὠκειάων,</l>
<l>μή πώς τις λωτοῖο φαγὼν νόστοιο λάθηται.</l>
<l>οἱ δ᾽ αἶψ᾽ εἴσβαινον καὶ ἐπὶ κληῖσι καθῖζον,</l>
<l>ἑξῆς δ᾽ ἑζόμενοι πολιὴν ἅλα τύπτον ἐρετμοῖς.</l>
<l n="105"><milestone unit="para" ed="P" />ἔνθεν δὲ προτέρω πλέομεν ἀκαχήμενοι ἦτορ:</l>
<l>Κυκλώπων δ᾽ ἐς γαῖαν ὑπερφιάλων ἀθεμίστων</l>
<l>ἱκόμεθ᾽, οἵ ῥα θεοῖσι πεποιθότες ἀθανάτοισιν</l>
<l>οὔτε φυτεύουσιν χερσὶν φυτὸν οὔτ᾽ ἀρόωσιν,</l>
<l>ἀλλὰ τά γ᾽ ἄσπαρτα καὶ ἀνήροτα πάντα φύονται,</l>
<l n="110">πυροὶ καὶ κριθαὶ ἠδ᾽ ἄμπελοι,  αἵ τε φέρουσιν</l>
<l>οἶνον ἐριστάφυλον, καί σφιν Διὸς ὄμβρος ἀέξει.</l>
<l>τοῖσιν δ᾽ οὔτ᾽ ἀγοραὶ βουληφόροι οὔτε θέμιστες,</l>
<l>ἀλλ᾽ οἵ γ᾽ ὑψηλῶν ὀρέων ναίουσι κάρηνα</l>
<l>ἐν σπέσσι γλαφυροῖσι, θεμιστεύει δὲ ἕκαστος</l>
<l n="115">παίδων ἠδ᾽ ἀλόχων,  οὐδ᾽ ἀλλήλων ἀλέγουσιν.</l>
<milestone n="116" unit="card" ed="p" />
<l><milestone unit="para" ed="P" />νῆσος ἔπειτα λάχεια παρὲκ λιμένος τετάνυσται,</l>
<l>γαίης Κυκλώπων οὔτε σχεδὸν οὔτ᾽ ἀποτηλοῦ,</l>
<l>ὑλήεσσ᾽: ἐν δ᾽ αἶγες ἀπειρέσιαι γεγάασιν</l>
<l>ἄγριαι: οὐ μὲν γὰρ πάτος ἀνθρώπων ἀπερύκει,</l>
<l n="120">οὐδέ μιν εἰσοιχνεῦσι κυνηγέται,  οἵ τε καθ᾽ ὕλην</l>
<l>ἄλγεα πάσχουσιν κορυφὰς ὀρέων ἐφέποντες.</l>
<l>οὔτ᾽ ἄρα ποίμνῃσιν καταΐσχεται οὔτ᾽ ἀρότοισιν,</l>
<l>ἀλλ᾽ ἥ γ᾽ ἄσπαρτος καὶ ἀνήροτος ἤματα πάντα</l>
<l>ἀνδρῶν χηρεύει, βόσκει δέ τε μηκάδας αἶγας.</l>
<l n="125">οὐ γὰρ Κυκλώπεσσι νέες πάρα μιλτοπάρῃοι,</l>
<l>οὐδ᾽ ἄνδρες νηῶν ἔνι τέκτονες, οἵ κε κάμοιεν</l>
<l>νῆας ἐυσσέλμους, αἵ κεν τελέοιεν ἕκαστα</l>
<l>ἄστε᾽ ἐπ᾽ ἀνθρώπων ἱκνεύμεναι, οἷά τε πολλὰ</l>
<l>ἄνδρες ἐπ᾽ ἀλλήλους νηυσὶν περόωσι θάλασσαν:</l>
<l n="130">οἵ κέ σφιν καὶ νῆσον ἐυκτιμένην ἐκάμοντο.</l>
<l>οὐ μὲν γάρ τι κακή γε, φέροι δέ κεν ὥρια πάντα:</l>
<l>ἐν μὲν γὰρ λειμῶνες ἁλὸς πολιοῖο παρ᾽ ὄχθας</l>
<l>ὑδρηλοὶ μαλακοί: μάλα κ᾽ ἄφθιτοι ἄμπελοι εἶεν.</l>
<l>ἐν δ᾽ ἄροσις λείη: μάλα κεν βαθὺ λήιον αἰεὶ</l>
<l n="135">εἰς ὥρας ἀμῷεν,  ἐπεὶ μάλα πῖαρ ὑπ᾽ οὖδας.</l>
<l>ἐν δὲ λιμὴν ἐύορμος, ἵν᾽ οὐ χρεὼ πείσματός ἐστιν,</l>
<l>οὔτ᾽ εὐνὰς βαλέειν οὔτε πρυμνήσι᾽ ἀνάψαι,</l>
<l>ἀλλ᾽ ἐπικέλσαντας μεῖναι χρόνον εἰς ὅ κε ναυτέων</l>
<l>θυμὸς ἐποτρύνῃ καὶ ἐπιπνεύσωσιν ἀῆται.</l>
<l n="140">αὐτὰρ ἐπὶ κρατὸς λιμένος ῥέει ἀγλαὸν ὕδωρ,</l>
<l>κρήνη ὑπὸ σπείους: περὶ δ᾽ αἴγειροι πεφύασιν.</l>
<l>ἔνθα κατεπλέομεν, καί τις θεὸς ἡγεμόνευεν</l>
<l>νύκτα δι᾽ ὀρφναίην, οὐδὲ προυφαίνετ᾽ ἰδέσθαι:</l>
<l>ἀὴρ γὰρ περὶ νηυσὶ βαθεῖ᾽ ἦν, οὐδὲ σελήνη</l>
<l n="145">οὐρανόθεν προύφαινε,  κατείχετο δὲ νεφέεσσιν.</l>
<l>ἔνθ᾽ οὔ τις τὴν νῆσον ἐσέδρακεν ὀφθαλμοῖσιν,</l>
<l>οὔτ᾽ οὖν κύματα μακρὰ κυλινδόμενα προτὶ χέρσον</l>
<l>εἰσίδομεν, πρὶν νῆας ἐυσσέλμους ἐπικέλσαι.</l>
<l>κελσάσῃσι δὲ νηυσὶ καθείλομεν ἱστία πάντα,</l>
<l n="150">ἐκ δὲ καὶ αὐτοὶ βῆμεν ἐπὶ ῥηγμῖνι θαλάσσης:</l>
<l>ἔνθα δ᾽ ἀποβρίξαντες ἐμείναμεν Ἠῶ δῖαν.</l>
<l><milestone unit="para" ed="P" />ἦμος δ᾽ ἠριγένεια φάνη ῥοδοδάκτυλος Ἠώς,</l>
<l>νῆσον θαυμάζοντες ἐδινεόμεσθα κατ᾽ αὐτήν.</l>
<l>ὦρσαν δὲ νύμφαι, κοῦραι Διὸς αἰγιόχοιο,</l>
<l n="155">αἶγας ὀρεσκῴους,  ἵνα δειπνήσειαν ἑταῖροι.</l>
<l>αὐτίκα καμπύλα τόξα καὶ αἰγανέας δολιχαύλους</l>
<l>εἱλόμεθ᾽ ἐκ νηῶν, διὰ δὲ τρίχα κοσμηθέντες</l>
<l>βάλλομεν: αἶψα δ᾽ ἔδωκε θεὸς μενοεικέα θήρην.</l>
<l>νῆες μέν μοι ἕποντο δυώδεκα, ἐς δὲ ἑκάστην</l>
<l n="160">ἐννέα λάγχανον αἶγες: ἐμοὶ δὲ δέκ᾽ ἔξελον οἴῳ.</l>
<milestone n="161" unit="card" ed="p" />
<l><milestone unit="para" ed="P" />ὣς τότε μὲν πρόπαν ἦμαρ ἐς ἠέλιον καταδύντα</l>
<l>ἥμεθα δαινύμενοι κρέα τ᾽ ἄσπετα καὶ μέθυ ἡδύ:</l>
<l>οὐ γάρ πω νηῶν ἐξέφθιτο οἶνος ἐρυθρός,</l>
<l>ἀλλ᾽ ἐνέην: πολλὸν γὰρ ἐν ἀμφιφορεῦσιν ἕκαστοι</l>
<l n="165">ἠφύσαμεν Κικόνων. ἱερὸν πτολίεθρον ἑλόντες.</l>
<l>Κυκλώπων δ᾽ ἐς γαῖαν ἐλεύσσομεν ἐγγὺς ἐόντων,</l>
<l>καπνόν τ᾽ αὐτῶν τε φθογγὴν ὀίων τε καὶ αἰγῶν.</l>
<l>ἦμος δ᾽ ἠέλιος κατέδυ καὶ ἐπὶ κνέφας ἦλθε,</l>
<l>δὴ τότε κοιμήθημεν ἐπὶ ῥηγμῖνι θαλάσσης.</l>
<l n="170">ἦμος δ᾽ ἠριγένεια φάνη ῥοδοδάκτυλος Ἠώς,</l>
<l>καὶ τότ᾽ ἐγὼν ἀγορὴν θέμενος μετὰ πᾶσιν ἔειπον:</l>
<q direct="unspecified"><l><milestone unit="para" ed="P" />ἄλλοι μὲν νῦν μίμνετ᾽, ἐμοὶ ἐρίηρες ἑταῖροι:</l>
<l>αὐτὰρ ἐγὼ σὺν νηί τ᾽ ἐμῇ καὶ ἐμοῖς ἑτάροισιν</l>
<l>ἐλθὼν τῶνδ᾽ ἀνδρῶν πειρήσομαι, οἵ τινές εἰσιν,</l>
<l n="175">ἤ ῥ᾽ οἵ γ᾽ ὑβρισταί τε καὶ ἄγριοι οὐδὲ δίκαιοι,</l>
<l>ἦε φιλόξεινοι, καί σφιν νόος ἐστὶ θεουδής.</l></q>
<l><milestone unit="para" ed="P" />ὣς εἰπὼν ἀνὰ νηὸς ἔβην, ἐκέλευσα δ᾽ ἑταίρους</l>
<l>αὐτούς τ᾽ ἀμβαίνειν ἀνά τε πρυμνήσια λῦσαι.</l>
<l>οἱ δ᾽ αἶψ᾽ εἴσβαινον καὶ ἐπὶ κληῖσι καθῖζον,</l>
<l n="180">ἑξῆς δ᾽ ἑζόμενοι πολιὴν ἅλα τύπτον ἐρετμοῖς.</l>
<l>ἀλλ᾽ ὅτε δὴ τὸν χῶρον ἀφικόμεθ᾽ ἐγγὺς ἐόντα,</l>
<l>ἔνθα δ᾽ ἐπ᾽ ἐσχατιῇ σπέος εἴδομεν ἄγχι θαλάσσης,</l>
<l>ὑψηλόν, δάφνῃσι κατηρεφές. ἔνθα δὲ πολλὰ</l>
<l>μῆλ᾽, ὄιές τε καὶ αἶγες, ἰαύεσκον: περὶ δ᾽ αὐλὴ</l>
<l n="185">ὑψηλὴ δέδμητο κατωρυχέεσσι λίθοισι</l>
<l>μακρῇσίν τε πίτυσσιν ἰδὲ δρυσὶν ὑψικόμοισιν.</l>
<l>ἔνθα δ᾽ ἀνὴρ ἐνίαυε πελώριος, ὅς ῥα τὰ μῆλα</l>
<l>οἶος ποιμαίνεσκεν ἀπόπροθεν: οὐδὲ μετ᾽ ἄλλους</l>
<l>πωλεῖτ᾽, ἀλλ᾽ ἀπάνευθεν ἐὼν ἀθεμίστια ᾔδη.</l>
<l n="190">καὶ γὰρ θαῦμ᾽ ἐτέτυκτο πελώριον,  οὐδὲ ἐῴκει</l>
<l>ἀνδρί γε σιτοφάγῳ, ἀλλὰ ῥίῳ ὑλήεντι</l>
<l>ὑψηλῶν ὀρέων, ὅ τε φαίνεται οἶον ἀπ᾽ ἄλλων.</l>
<milestone n="193" unit="card" ed="p" />
<l><milestone unit="para" ed="P" />δὴ τότε τοὺς ἄλλους κελόμην ἐρίηρας ἑταίρους</l>
<l>αὐτοῦ πὰρ νηί τε μένειν καὶ νῆα ἔρυσθαι,</l>
<l n="195">αὐτὰρ ἐγὼ κρίνας ἑτάρων δυοκαίδεκ᾽ ἀρίστους</l>
<l>βῆν: ἀτὰρ αἴγεον ἀσκὸν ἔχον μέλανος οἴνοιο</l>
<l>ἡδέος, ὅν μοι ἔδωκε Μάρων, Εὐάνθεος υἱός,</l>
<l>ἱρεὺς Ἀπόλλωνος, ὃς Ἴσμαρον ἀμφιβεβήκει,</l>
<l>οὕνεκά μιν σὺν παιδὶ περισχόμεθ᾽ ἠδὲ γυναικὶ</l>
<l n="200">ἁζόμενοι: ᾤκει γὰρ ἐν ἄλσεϊ δενδρήεντι</l>
<l>Φοίβου Ἀπόλλωνος. ὁ δέ μοι πόρεν ἀγλαὰ δῶρα:</l>
<l>χρυσοῦ μέν μοι ἔδωκ᾽ ἐυεργέος ἑπτὰ τάλαντα,</l>
<l>δῶκε δέ μοι κρητῆρα πανάργυρον, αὐτὰρ ἔπειτα</l>
<l>οἶνον ἐν ἀμφιφορεῦσι δυώδεκα πᾶσιν ἀφύσσας</l>
<l n="205">ἡδὺν ἀκηράσιον,  θεῖον ποτόν: οὐδέ τις αὐτὸν</l>
<l>ἠείδη δμώων οὐδ᾽ ἀμφιπόλων ἐνὶ οἴκῳ,</l>
<l>ἀλλ᾽ αὐτὸς ἄλοχός τε φίλη ταμίη τε μί᾽ οἴη.</l>
<l>τὸν δ᾽ ὅτε πίνοιεν μελιηδέα οἶνον ἐρυθρόν,</l>
<l>ἓν δέπας ἐμπλήσας ὕδατος ἀνὰ εἴκοσι μέτρα</l>
<l n="210">χεῦ᾽,  ὀδμὴ δ᾽ ἡδεῖα ἀπὸ κρητῆρος ὀδώδει</l>
<l>θεσπεσίη: τότ᾽ ἂν οὔ τοι ἀποσχέσθαι φίλον ἦεν.</l>
<l>τοῦ φέρον ἐμπλήσας ἀσκὸν μέγαν, ἐν δὲ καὶ ᾖα</l>
<l>κωρύκῳ: αὐτίκα γάρ μοι ὀίσατο θυμὸς ἀγήνωρ</l>
<l>ἄνδρ᾽ ἐπελεύσεσθαι μεγάλην ἐπιειμένον ἀλκήν,</l>
<l n="215">ἄγριον,  οὔτε δίκας ἐὺ εἰδότα οὔτε θέμιστας.</l>
<l><milestone unit="para" ed="P" />καρπαλίμως δ᾽ εἰς ἄντρον ἀφικόμεθ᾽, οὐδέ μιν ἔνδον</l>
<l>εὕρομεν, ἀλλ᾽ ἐνόμευε νομὸν κάτα πίονα μῆλα.</l>
<l>ἐλθόντες δ᾽ εἰς ἄντρον ἐθηεύμεσθα ἕκαστα.</l>
<l>ταρσοὶ μὲν τυρῶν βρῖθον, στείνοντο δὲ σηκοὶ</l>
<l n="220">ἀρνῶν ἠδ᾽ ἐρίφων: διακεκριμέναι δὲ ἕκασται</l>
<l>ἔρχατο, χωρὶς μὲν πρόγονοι, χωρὶς δὲ μέτασσαι,</l>
<l>χωρὶς δ᾽ αὖθ᾽ ἕρσαι. ναῖον δ᾽ ὀρῷ ἄγγεα πάντα,</l>
<l>γαυλοί τε σκαφίδες τε, τετυγμένα, τοῖς ἐνάμελγεν.</l>
<l>ἔνθ᾽ ἐμὲ μὲν πρώτισθ᾽ ἕταροι λίσσοντ᾽ ἐπέεσσιν</l>
<l n="225">τυρῶν αἰνυμένους ἰέναι πάλιν,  αὐτὰρ ἔπειτα</l>
<l>καρπαλίμως ἐπὶ νῆα θοὴν ἐρίφους τε καὶ ἄρνας</l>
<l>σηκῶν ἐξελάσαντας ἐπιπλεῖν ἁλμυρὸν ὕδωρ:</l>
<l>ἀλλ᾽ ἐγὼ οὐ πιθόμην, ἦ τ᾽ ἂν πολὺ κέρδιον ἦεν,</l>
<l>ὄφρ᾽ αὐτόν τε ἴδοιμι, καὶ εἴ μοι ξείνια δοίη.</l>
<l n="230">οὐδ᾽ ἄρ᾽ ἔμελλ᾽ ἑτάροισι φανεὶς ἐρατεινὸς ἔσεσθαι.</l>
<milestone n="231" unit="card" ed="p" />
<l><milestone unit="para" ed="P" />ἔνθα δὲ πῦρ κήαντες ἐθύσαμεν ἠδὲ καὶ αὐτοὶ</l>
<l>τυρῶν αἰνύμενοι φάγομεν, μένομέν τέ μιν ἔνδον</l>
<l>ἥμενοι, ἧος ἐπῆλθε νέμων. φέρε δ᾽ ὄβριμον ἄχθος</l>
<l>ὕλης ἀζαλέης, ἵνα οἱ ποτιδόρπιον εἴη,</l>
<l n="235">ἔντοσθεν δ᾽ ἄντροιο βαλὼν ὀρυμαγδὸν ἔθηκεν:</l>
<l>ἡμεῖς δὲ δείσαντες ἀπεσσύμεθ᾽ ἐς μυχὸν ἄντρου.</l>
<l>αὐτὰρ ὅ γ᾽ εἰς εὐρὺ σπέος ἤλασε πίονα μῆλα</l>
<l>πάντα μάλ᾽ ὅσσ᾽ ἤμελγε, τὰ δ᾽ ἄρσενα λεῖπε θύρηφιν,</l>
<l>ἀρνειούς τε τράγους τε, βαθείης ἔκτοθεν αὐλῆς.</l>
<l n="240">αὐτὰρ ἔπειτ᾽ ἐπέθηκε θυρεὸν μέγαν ὑψόσ᾽ ἀείρας,</l>
<l>ὄβριμον: οὐκ ἂν τόν γε δύω καὶ εἴκοσ᾽ ἄμαξαι</l>
<l>ἐσθλαὶ τετράκυκλοι ἀπ᾽ οὔδεος ὀχλίσσειαν:</l>
<l>τόσσην ἠλίβατον πέτρην ἐπέθηκε θύρῃσιν.</l>
<l>ἑζόμενος δ᾽ ἤμελγεν ὄις καὶ μηκάδας αἶγας,</l>
<l n="245">πάντα κατὰ μοῖραν,  καὶ ὑπ᾽ ἔμβρυον ἧκεν ἑκάστῃ.</l>
<l>αὐτίκα δ᾽ ἥμισυ μὲν θρέψας λευκοῖο γάλακτος</l>
<l>πλεκτοῖς ἐν ταλάροισιν ἀμησάμενος κατέθηκεν,</l>
<l>ἥμισυ δ᾽ αὖτ᾽ ἔστησεν ἐν ἄγγεσιν, ὄφρα οἱ εἴη</l>
<l>πίνειν αἰνυμένῳ καί οἱ ποτιδόρπιον εἴη.</l>
<l n="250">αὐτὰρ ἐπεὶ δὴ σπεῦσε πονησάμενος τὰ ἃ ἔργα,</l>
<l>καὶ τότε πῦρ ἀνέκαιε καὶ εἴσιδεν, εἴρετο δ᾽ ἡμέας:</l>
<q direct="unspecified"><l><milestone unit="para" ed="P" /> ὦ ξεῖνοι, τίνες ἐστέ; πόθεν πλεῖθ᾽ ὑγρὰ κέλευθα;</l>
<l>ἦ τι κατὰ πρῆξιν ἦ μαψιδίως ἀλάλησθε,</l>
<l>οἷά τε ληιστῆρες, ὑπεὶρ ἅλα, τοί τ᾽ ἀλόωνται</l>
<l n="255">ψυχὰς παρθέμενοι κακὸν ἀλλοδαποῖσι φέροντες;</l></q>
<l><milestone unit="para" ed="P" />ὣς ἔφαθ᾽, ἡμῖν δ᾽ αὖτε κατεκλάσθη φίλον ἦτορ,</l>
<l>δεισάντων φθόγγον τε βαρὺν αὐτόν τε πέλωρον.</l>
<l>ἀλλὰ καὶ ὥς μιν ἔπεσσιν ἀμειβόμενος προσέειπον:</l>
<q direct="unspecified"><l><milestone unit="para" ed="P" /> ἡμεῖς τοι Τροίηθεν ἀποπλαγχθέντες Ἀχαιοὶ</l>
<l n="260">παντοίοις ἀνέμοισιν ὑπὲρ μέγα λαῖτμα θαλάσσης,</l>
<l>οἴκαδε ἱέμενοι, ἄλλην ὁδὸν ἄλλα κέλευθα</l>
<l>ἤλθομεν: οὕτω που Ζεὺς ἤθελε μητίσασθαι.</l>
<l>λαοὶ δ᾽ Ἀτρεΐδεω Ἀγαμέμνονος εὐχόμεθ᾽ εἶναι,</l>
<l>τοῦ δὴ νῦν γε μέγιστον ὑπουράνιον κλέος ἐστί:</l>
<l n="265">τόσσην γὰρ διέπερσε πόλιν καὶ ἀπώλεσε λαοὺς</l>
<l>πολλούς. ἡμεῖς δ᾽ αὖτε κιχανόμενοι τὰ σὰ γοῦνα</l>
<l>ἱκόμεθ᾽, εἴ τι πόροις ξεινήιον ἠὲ καὶ ἄλλως</l>
<l>δοίης δωτίνην, ἥ τε ξείνων θέμις ἐστίν.</l>
<l>ἀλλ᾽ αἰδεῖο, φέριστε, θεούς: ἱκέται δέ τοί εἰμεν,</l>
<l n="270">Ζεὺς δ᾽ ἐπιτιμήτωρ ἱκετάων τε ξείνων τε,</l>
<l>ξείνιος, ὃς ξείνοισιν ἅμ᾽ αἰδοίοισιν ὀπηδεῖ.</l></q>
<l><milestone unit="para" ed="P" />ὣς ἐφάμην, ὁ δέ μ᾽ αὐτίκ᾽ ἀμείβετο νηλέι θυμῷ:</l>
<q direct="unspecified"><l>νήπιός εἰς, ὦ ξεῖν᾽, ἢ τηλόθεν εἰλήλουθας,</l>
<l>ὅς με θεοὺς κέλεαι ἢ δειδίμεν ἢ ἀλέασθαι:</l>
<l n="275">οὐ γὰρ Κύκλωπες Διὸς αἰγιόχου ἀλέγουσιν</l>
<l>οὐδὲ θεῶν μακάρων, ἐπεὶ ἦ πολὺ φέρτεροί εἰμεν:</l>
<l>οὐδ᾽ ἂν ἐγὼ Διὸς ἔχθος ἀλευάμενος πεφιδοίμην</l>
<l>οὔτε σεῦ οὔθ᾽ ἑτάρων, εἰ μὴ θυμός με κελεύοι.</l>
<l>ἀλλά μοι εἴφ᾽ ὅπῃ ἔσχες ἰὼν ἐυεργέα νῆα,</l>
<l n="280">ἤ που ἐπ᾽ ἐσχατιῆς, ἦ καὶ σχεδόν,  ὄφρα δαείω.</l></q>
<milestone n="281" unit="card" ed="p" />
<l><milestone unit="para" ed="P" />ὣς φάτο πειράζων, ἐμὲ δ᾽ οὐ λάθεν εἰδότα πολλά,</l>
<l>ἀλλά μιν ἄψορρον προσέφην δολίοις ἐπέεσσι:</l>
<q direct="unspecified"><l><milestone unit="para" ed="P" /> νέα μέν μοι κατέαξε Ποσειδάων ἐνοσίχθων</l>
<l>πρὸς πέτρῃσι βαλὼν ὑμῆς ἐπὶ πείρασι γαίης,</l>
<l n="285">ἄκρῃ προσπελάσας: ἄνεμος δ᾽ ἐκ πόντου ἔνεικεν:</l>
<l>αὐτὰρ ἐγὼ σὺν τοῖσδε ὑπέκφυγον αἰπὺν ὄλεθρον.</l></q>
<l><milestone unit="para" ed="P" />ὣς ἐφάμην, ὁ δέ μ᾽ οὐδὲν ἀμείβετο νηλέι θυμῷ,</l>
<l>ἀλλ᾽ ὅ γ᾽ ἀναΐξας ἑτάροις ἐπὶ χεῖρας ἴαλλε,</l>
<l>σὺν δὲ δύω μάρψας ὥς τε σκύλακας ποτὶ γαίῃ</l>
<l n="290">κόπτ᾽: ἐκ δ᾽ ἐγκέφαλος χαμάδις ῥέε,  δεῦε δὲ γαῖαν.</l>
<l>τοὺς δὲ διὰ μελεϊστὶ ταμὼν ὡπλίσσατο δόρπον:</l>
<l>ἤσθιε δ᾽ ὥς τε λέων ὀρεσίτροφος, οὐδ᾽ ἀπέλειπεν,</l>
<l>ἔγκατά τε σάρκας τε καὶ ὀστέα μυελόεντα.</l>
<l>ἡμεῖς δὲ κλαίοντες ἀνεσχέθομεν Διὶ χεῖρας,</l>
<l n="295">σχέτλια ἔργ᾽ ὁρόωντες,  ἀμηχανίη δ᾽ ἔχε θυμόν.</l>
<l>αὐτὰρ ἐπεὶ Κύκλωψ μεγάλην ἐμπλήσατο νηδὺν</l>
<l>ἀνδρόμεα κρέ᾽ ἔδων καὶ ἐπ᾽ ἄκρητον γάλα πίνων,</l>
<l>κεῖτ᾽ ἔντοσθ᾽ ἄντροιο τανυσσάμενος διὰ μήλων.</l>
<l>τὸν μὲν ἐγὼ βούλευσα κατὰ μεγαλήτορα θυμὸν</l>
<l n="300">ἆσσον ἰών,  ξίφος ὀξὺ ἐρυσσάμενος παρὰ μηροῦ,</l>
<l>οὐτάμεναι πρὸς στῆθος, ὅθι φρένες ἧπαρ ἔχουσι,</l>
<l>χείρ᾽ ἐπιμασσάμενος: ἕτερος δέ με θυμὸς ἔρυκεν.</l>
<l>αὐτοῦ γάρ κε καὶ ἄμμες ἀπωλόμεθ᾽ αἰπὺν ὄλεθρον:</l>
<l>οὐ γάρ κεν δυνάμεσθα θυράων ὑψηλάων</l>
<l n="305">χερσὶν ἀπώσασθαι λίθον ὄβριμον,  ὃν προσέθηκεν.</l>
<l>ὣς τότε μὲν στενάχοντες ἐμείναμεν Ἠῶ δῖαν.</l>
<l><milestone unit="para" ed="P" />ἦμος δ᾽ ἠριγένεια φάνη ῥοδοδάκτυλος Ἠώς,</l>
<l>καὶ τότε πῦρ ἀνέκαιε καὶ ἤμελγε κλυτὰ μῆλα,</l>
<l>πάντα κατὰ μοῖραν, καὶ ὑπ᾽ ἔμβρυον ἧκεν ἑκάστῃ.</l>
<l n="310">αὐτὰρ ἐπεὶ δὴ σπεῦσε πονησάμενος τὰ ἃ ἔργα,</l>
<l>σὺν δ᾽ ὅ γε δὴ αὖτε δύω μάρψας ὡπλίσσατο δεῖπνον.</l>
<l>δειπνήσας δ᾽ ἄντρου ἐξήλασε πίονα μῆλα,</l>
<l>ῥηιδίως ἀφελὼν θυρεὸν μέγαν: αὐτὰρ ἔπειτα</l>
<l>ἂψ ἐπέθηχ᾽, ὡς εἴ τε φαρέτρῃ πῶμ᾽ ἐπιθείη.</l>
<l n="315">πολλῇ δὲ ῥοίζῳ πρὸς ὄρος τρέπε πίονα μῆλα</l>
<l>Κύκλωψ: αὐτὰρ ἐγὼ λιπόμην κακὰ βυσσοδομεύων,</l>
<l>εἴ πως τισαίμην, δοίη δέ μοι εὖχος Ἀθήνη.</l>
<milestone n="318" unit="card" ed="p" />
<l><milestone unit="para" ed="P" />ἥδε δέ μοι κατὰ θυμὸν ἀρίστη φαίνετο βουλή.</l>
<l>Κύκλωπος γὰρ ἔκειτο μέγα ῥόπαλον παρὰ σηκῷ,</l>
<l n="320">χλωρὸν ἐλαΐνεον: τὸ μὲν ἔκταμεν,  ὄφρα φοροίη</l>
<l>αὐανθέν. τὸ μὲν ἄμμες ἐίσκομεν εἰσορόωντες</l>
<l>ὅσσον θ᾽ ἱστὸν νηὸς ἐεικοσόροιο μελαίνης,</l>
<l>φορτίδος εὐρείης, ἥ τ᾽ ἐκπεράᾳ μέγα λαῖτμα:</l>
<l>τόσσον ἔην μῆκος, τόσσον πάχος εἰσοράασθαι.</l>
<l n="325">τοῦ μὲν ὅσον τ᾽ ὄργυιαν ἐγὼν ἀπέκοψα παραστὰς</l>
<l>καὶ παρέθηχ᾽ ἑτάροισιν, ἀποξῦναι δ᾽ ἐκέλευσα:</l>
<l>οἱ δ᾽ ὁμαλὸν ποίησαν: ἐγὼ δ᾽ ἐθόωσα παραστὰς</l>
<l>ἄκρον, ἄφαρ δὲ λαβὼν ἐπυράκτεον ἐν πυρὶ κηλέῳ.</l>
<l>καὶ τὸ μὲν εὖ κατέθηκα κατακρύψας ὑπὸ κόπρῳ,</l>
<l n="330">ἥ ῥα κατὰ σπείους κέχυτο μεγάλ᾽ ἤλιθα πολλή:</l>
<l>αὐτὰρ τοὺς ἄλλους κλήρῳ πεπαλάσθαι ἄνωγον,</l>
<l>ὅς τις τολμήσειεν ἐμοὶ σὺν μοχλὸν ἀείρας</l>
<l>τρῖψαι ἐν ὀφθαλμῷ, ὅτε τὸν γλυκὺς ὕπνος ἱκάνοι.</l>
<l>οἱ δ᾽ ἔλαχον τοὺς ἄν κε καὶ ἤθελον αὐτὸς ἑλέσθαι,</l>
<l n="335">τέσσαρες,  αὐτὰρ ἐγὼ πέμπτος μετὰ τοῖσιν ἐλέγμην.</l>
<l>ἑσπέριος δ᾽ ἦλθεν καλλίτριχα μῆλα νομεύων.</l>
<l>αὐτίκα δ᾽ εἰς εὐρὺ σπέος ἤλασε πίονα μῆλα</l>
<l>πάντα μάλ᾽, οὐδέ τι λεῖπε βαθείης ἔκτοθεν αὐλῆς,</l>
<l>ἤ τι ὀισάμενος, ἢ καὶ θεὸς ὣς ἐκέλευσεν.</l>
<l n="340">αὐτὰρ ἔπειτ᾽ ἐπέθηκε θυρεὸν μέγαν ὑψόσ᾽ ἀείρας,</l>
<l>ἑζόμενος δ᾽ ἤμελγεν ὄις καὶ μηκάδας αἶγας,</l>
<l>πάντα κατὰ μοῖραν, καὶ ὑπ᾽ ἔμβρυον ἧκεν ἑκάστῃ.</l>
<l>αὐτὰρ ἐπεὶ δὴ σπεῦσε πονησάμενος τὰ ἃ ἔργα,</l>
<l>σὺν δ᾽ ὅ γε δὴ αὖτε δύω μάρψας ὡπλίσσατο δόρπον.</l>
<l n="345">καὶ τότ᾽ ἐγὼ Κύκλωπα προσηύδων ἄγχι παραστάς,</l>
<l>κισσύβιον μετὰ χερσὶν ἔχων μέλανος οἴνοιο:</l>
<q direct="unspecified"><l><milestone unit="para" ed="P" />Κύκλωψ, τῆ, πίε οἶνον, ἐπεὶ φάγες ἀνδρόμεα κρέα,</l>
<l>ὄφρ᾽ εἰδῇς οἷόν τι ποτὸν τόδε νηῦς ἐκεκεύθει</l>
<l>ἡμετέρη. σοὶ δ᾽ αὖ λοιβὴν φέρον, εἴ μ᾽ ἐλεήσας</l>
<l n="350">οἴκαδε πέμψειας: σὺ δὲ μαίνεαι οὐκέτ᾽ ἀνεκτῶς.</l>
<l>σχέτλιε, πῶς κέν τίς σε καὶ ὕστερον ἄλλος ἵκοιτο</l>
<l>ἀνθρώπων πολέων, ἐπεὶ οὐ κατὰ μοῖραν ἔρεξας;</l></q>
<l><milestone unit="para" ed="P" />ὣς ἐφάμην, ὁ δ᾽ ἔδεκτο καὶ ἔκπιεν: ἥσατο δ᾽ αἰνῶς</l>
<l>ἡδὺ ποτὸν πίνων καὶ μ᾽ ᾔτεε δεύτερον αὖτις:</l>
<q direct="unspecified"><l n="355"><milestone unit="para" ed="P" />δός μοι ἔτι πρόφρων,  καί μοι τεὸν οὔνομα εἰπὲ</l>
<l>αὐτίκα νῦν, ἵνα τοι δῶ ξείνιον, ᾧ κε σὺ χαίρῃς:</l>
<l>καὶ γὰρ Κυκλώπεσσι φέρει ζείδωρος ἄρουρα</l>
<l>οἶνον ἐριστάφυλον, καί σφιν Διὸς ὄμβρος ἀέξει:</l>
<l>ἀλλὰ τόδ᾽ ἀμβροσίης καὶ νέκταρός ἐστιν ἀπορρώξ.</l></q>
<milestone n="360" unit="card" ed="p" />
<l n="360"><milestone unit="para" ed="P" />ὣς φάτ᾽,  ἀτάρ οἱ αὖτις ἐγὼ πόρον αἴθοπα οἶνον.</l>
<l>τρὶς μὲν ἔδωκα φέρων, τρὶς δ᾽ ἔκπιεν ἀφραδίῃσιν.</l>
<l>αὐτὰρ ἐπεὶ Κύκλωπα περὶ φρένας ἤλυθεν οἶνος,</l>
<l>καὶ τότε δή μιν ἔπεσσι προσηύδων μειλιχίοισι:</l>
<q direct="unspecified"><l><milestone unit="para" ed="P" />Κύκλωψ, εἰρωτᾷς μ᾽ ὄνομα κλυτόν, αὐτὰρ ἐγώ τοι</l>
<l n="365">ἐξερέω: σὺ δέ μοι δὸς ξείνιον,  ὥς περ ὑπέστης.</l>
<l>Οὖτις ἐμοί γ᾽ ὄνομα: Οὖτιν δέ με κικλήσκουσι</l>
<l>μήτηρ ἠδὲ πατὴρ ἠδ᾽ ἄλλοι πάντες ἑταῖροι.</l></q>
<l><milestone unit="para" ed="P" />ὣς ἐφάμην, ὁ δέ μ᾽ αὐτίκ᾽ ἀμείβετο νηλέι θυμῷ:</l>
<q direct="unspecified"><l>Οὖτιν ἐγὼ πύματον ἔδομαι μετὰ οἷς ἑτάροισιν,</l>
<l n="370">τοὺς δ᾽ ἄλλους πρόσθεν: τὸ δέ τοι ξεινήιον ἔσται.</l></q>
<l><milestone unit="para" ed="P" />ἦ καὶ ἀνακλινθεὶς πέσεν ὕπτιος, αὐτὰρ ἔπειτα</l>
<l>κεῖτ᾽ ἀποδοχμώσας παχὺν αὐχένα, κὰδ δέ μιν ὕπνος</l>
<l>ᾕρει πανδαμάτωρ: φάρυγος δ᾽ ἐξέσσυτο οἶνος</l>
<l>ψωμοί τ᾽ ἀνδρόμεοι: ὁ δ᾽ ἐρεύγετο οἰνοβαρείων.</l>
<l n="375">καὶ τότ᾽ ἐγὼ τὸν μοχλὸν ὑπὸ σποδοῦ ἤλασα πολλῆς,</l>
<l>ἧος θερμαίνοιτο: ἔπεσσι δὲ πάντας ἑταίρους</l>
<l>θάρσυνον, μή τίς μοι ὑποδείσας ἀναδύη.</l>
<l>ἀλλ᾽ ὅτε δὴ τάχ᾽ ὁ μοχλὸς ἐλάινος ἐν πυρὶ μέλλεν</l>
<l>ἅψεσθαι, χλωρός περ ἐών, διεφαίνετο δ᾽ αἰνῶς,</l>
<l n="380">καὶ τότ᾽ ἐγὼν ἆσσον φέρον ἐκ πυρός,  ἀμφὶ δ᾽ ἑταῖροι</l>
<l>ἵσταντ᾽: αὐτὰρ θάρσος ἐνέπνευσεν μέγα δαίμων.</l>
<l>οἱ μὲν μοχλὸν ἑλόντες ἐλάινον, ὀξὺν ἐπ᾽ ἄκρῳ,</l>
<l>ὀφθαλμῷ ἐνέρεισαν: ἐγὼ δ᾽ ἐφύπερθεν ἐρεισθεὶς</l>
<l>δίνεον, ὡς ὅτε τις τρυπῷ δόρυ νήιον ἀνὴρ</l>
<l n="385">τρυπάνῳ,  οἱ δέ τ᾽ ἔνερθεν ὑποσσείουσιν ἱμάντι</l>
<l>ἁψάμενοι ἑκάτερθε, τὸ δὲ τρέχει ἐμμενὲς αἰεί.</l>
<l>ὣς τοῦ ἐν ὀφθαλμῷ πυριήκεα μοχλὸν ἑλόντες</l>
<l>δινέομεν, τὸν δ᾽ αἷμα περίρρεε θερμὸν ἐόντα.</l>
<l>πάντα δέ οἱ βλέφαρ᾽ ἀμφὶ καὶ ὀφρύας εὗσεν ἀυτμὴ</l>
<l n="390">γλήνης καιομένης,  σφαραγεῦντο δέ οἱ πυρὶ ῥίζαι.</l>
<l>ὡς δ᾽ ὅτ᾽ ἀνὴρ χαλκεὺς πέλεκυν μέγαν ἠὲ σκέπαρνον</l>
<l>εἰν ὕδατι ψυχρῷ βάπτῃ μεγάλα ἰάχοντα</l>
<l>φαρμάσσων: τὸ γὰρ αὖτε σιδήρου γε κράτος ἐστίν</l>
<l>ὣς τοῦ σίζ᾽ ὀφθαλμὸς ἐλαϊνέῳ περὶ μοχλῷ.</l>
<l n="395">σμερδαλέον δὲ μέγ᾽ ᾤμωξεν,  περὶ δ᾽ ἴαχε πέτρη,</l>
<l>ἡμεῖς δὲ δείσαντες ἀπεσσύμεθ᾽: αὐτὰρ ὁ μοχλὸν</l>
<l>ἐξέρυσ᾽ ὀφθαλμοῖο πεφυρμένον αἵματι πολλῷ.</l>
<l>τὸν μὲν ἔπειτ᾽ ἔρριψεν ἀπὸ ἕο χερσὶν ἀλύων,</l>
<l>αὐτὰρ ὁ Κύκλωπας μεγάλ᾽ ἤπυεν, οἵ ῥά μιν ἀμφὶς</l>
<l n="400">ᾤκεον ἐν σπήεσσι δι᾽ ἄκριας ἠνεμοέσσας.</l>
<l>οἱ δὲ βοῆς ἀίοντες ἐφοίτων ἄλλοθεν ἄλλος,</l>
<l>ἱστάμενοι δ᾽ εἴροντο περὶ σπέος ὅττι ἑ κήδοι:</l>
<q direct="unspecified"><l><milestone unit="para" ed="P" />τίπτε τόσον, Πολύφημ᾽, ἀρημένος ὧδ᾽ ἐβόησας</l>
<l>νύκτα δι᾽ ἀμβροσίην καὶ ἀύπνους ἄμμε τίθησθα;</l>
<l n="405">ἦ μή τίς σευ μῆλα βροτῶν ἀέκοντος ἐλαύνει;</l>
<l>ἦ μή τίς σ᾽ αὐτὸν κτείνει δόλῳ ἠὲ βίηφιν;</l></q>
<l><milestone unit="para" ed="P" />τοὺς δ᾽ αὖτ᾽ ἐξ ἄντρου προσέφη κρατερὸς Πολύφημος:</l>
<q direct="unspecified"><l>ὦ φίλοι, Οὖτίς με κτείνει δόλῳ οὐδὲ βίηφιν.</l></q>
<milestone n="409" unit="card" ed="p" />
<l><milestone unit="para" ed="P" />οἱ δ᾽ ἀπαμειβόμενοι ἔπεα πτερόεντ᾽ ἀγόρευον:</l>
<q direct="unspecified"><l n="410">εἰ μὲν δὴ μή τίς σε βιάζεται οἶον ἐόντα,</l>
<l>νοῦσον γ᾽ οὔ πως ἔστι Διὸς μεγάλου ἀλέασθαι,</l>
<l>ἀλλὰ σύ γ᾽ εὔχεο πατρὶ Ποσειδάωνι ἄνακτι.</l></q>
<l><milestone unit="para" ed="P" />ὣς ἄρ᾽ ἔφαν ἀπιόντες, ἐμὸν δ᾽ ἐγέλασσε φίλον κῆρ,</l>
<l>ὡς ὄνομ᾽ ἐξαπάτησεν ἐμὸν καὶ μῆτις ἀμύμων.</l>
<l n="415">Κύκλωψ δὲ στενάχων τε καὶ ὠδίνων ὀδύνῃσι</l>
<l>χερσὶ ψηλαφόων ἀπὸ μὲν λίθον εἷλε θυράων,</l>
<l>αὐτὸς δ᾽ εἰνὶ θύρῃσι καθέζετο χεῖρε πετάσσας,</l>
<l>εἴ τινά που μετ᾽ ὄεσσι λάβοι στείχοντα θύραζε:</l>
<l>οὕτω γάρ πού μ᾽ ἤλπετ᾽ ἐνὶ φρεσὶ νήπιον εἶναι.</l>
<l n="420">αὐτὰρ ἐγὼ βούλευον,  ὅπως ὄχ᾽ ἄριστα γένοιτο,</l>
<l>εἴ τιν᾽ ἑταίροισιν θανάτου λύσιν ἠδ᾽ ἐμοὶ αὐτῷ</l>
<l>εὑροίμην: πάντας δὲ δόλους καὶ μῆτιν ὕφαινον</l>
<l>ὥς τε περὶ ψυχῆς: μέγα γὰρ κακὸν ἐγγύθεν ἦεν.</l>
<l>ἥδε δέ μοι κατὰ θυμὸν ἀρίστη φαίνετο βουλή.</l>
<l n="425">ἄρσενες ὄιες ἦσαν ἐυτρεφέες,  δασύμαλλοι,</l>
<l>καλοί τε μεγάλοι τε, ἰοδνεφὲς εἶρος ἔχοντες:</l>
<l>τοὺς ἀκέων συνέεργον ἐυστρεφέεσσι λύγοισιν,</l>
<l>τῇς ἔπι Κύκλωψ εὗδε πέλωρ, ἀθεμίστια εἰδώς,</l>
<l>σύντρεις αἰνύμενος: ὁ μὲν ἐν μέσῳ ἄνδρα φέρεσκε,</l>
<l n="430">τὼ δ᾽ ἑτέρω ἑκάτερθεν ἴτην σώοντες ἑταίρους.</l>
<l>τρεῖς δὲ ἕκαστον φῶτ᾽ ὄιες φέρον: αὐτὰρ ἐγώ γε—</l>
<l>ἀρνειὸς γὰρ ἔην μήλων ὄχ᾽ ἄριστος ἁπάντων,</l>
<l>τοῦ κατὰ νῶτα λαβών, λασίην ὑπὸ γαστέρ᾽ ἐλυσθεὶς</l>
<l>κείμην: αὐτὰρ χερσὶν ἀώτου θεσπεσίοιο</l>
<l n="435">νωλεμέως στρεφθεὶς ἐχόμην τετληότι θυμῷ.</l>
<l>ὣς τότε μὲν στενάχοντες ἐμείναμεν Ἠῶ δῖαν.</l>
<l><milestone unit="para" ed="P" />ἦμος δ᾽ ἠριγένεια φάνη ῥοδοδάκτυλος Ἠώς,</l>
<l>καὶ τότ᾽ ἔπειτα νομόνδ᾽ ἐξέσσυτο ἄρσενα μῆλα,</l>
<l>θήλειαι δὲ μέμηκον ἀνήμελκτοι περὶ σηκούς:</l>
<l n="440">οὔθατα γὰρ σφαραγεῦντο. ἄναξ δ᾽ ὀδύνῃσι κακῇσι</l>
<l>τειρόμενος πάντων ὀίων ἐπεμαίετο νῶτα</l>
<l>ὀρθῶν ἑσταότων: τὸ δὲ νήπιος οὐκ ἐνόησεν,</l>
<l>ὥς οἱ ὑπ᾽ εἰροπόκων ὀίων στέρνοισι δέδεντο.</l>
<l>ὕστατος ἀρνειὸς μήλων ἔστειχε θύραζε</l>
<l n="445">λάχνῳ στεινόμενος καὶ ἐμοὶ πυκινὰ φρονέοντι.</l>
<l>τὸν δ᾽ ἐπιμασσάμενος προσέφη κρατερὸς Πολύφημος:</l>
<q direct="unspecified"><l><milestone unit="para" ed="P" />κριὲ πέπον, τί μοι ὧδε διὰ σπέος ἔσσυο μήλων</l>
<l>ὕστατος; οὔ τι πάρος γε λελειμμένος ἔρχεαι οἰῶν,</l>
<l>ἀλλὰ πολὺ πρῶτος νέμεαι τέρεν᾽ ἄνθεα ποίης</l>
<l n="450">μακρὰ βιβάς,  πρῶτος δὲ ῥοὰς ποταμῶν ἀφικάνεις,</l>
<l>πρῶτος δὲ σταθμόνδε λιλαίεαι ἀπονέεσθαι</l>
<l>ἑσπέριος: νῦν αὖτε πανύστατος. ἦ σύ γ᾽ ἄνακτος</l>
<l>ὀφθαλμὸν ποθέεις, τὸν ἀνὴρ κακὸς ἐξαλάωσε</l>
<l>σὺν λυγροῖς ἑτάροισι δαμασσάμενος φρένας οἴνῳ,</l>
<l n="455">Οὖτις,  ὃν οὔ πώ φημι πεφυγμένον εἶναι ὄλεθρον.</l>
<l>εἰ δὴ ὁμοφρονέοις ποτιφωνήεις τε γένοιο</l>
<l>εἰπεῖν ὅππῃ κεῖνος ἐμὸν μένος ἠλασκάζει:</l>
<l>τῷ κέ οἱ ἐγκέφαλός γε διὰ σπέος ἄλλυδις ἄλλῃ</l>
<l>θεινομένου ῥαίοιτο πρὸς οὔδεϊ, κὰδ δέ κ᾽ ἐμὸν κῆρ</l>
<l n="460">λωφήσειε κακῶν,  τά μοι οὐτιδανὸς πόρεν Οὖτις.</l></q>
<milestone n="461" unit="card" ed="p" />
<l><milestone unit="para" ed="P" />ὣς εἰπὼν τὸν κριὸν ἀπὸ ἕο πέμπε θύραζε.</l>
<l>ἐλθόντες δ᾽ ἠβαιὸν ἀπὸ σπείους τε καὶ αὐλῆς</l>
<l>πρῶτος ὑπ᾽ ἀρνειοῦ λυόμην, ὑπέλυσα δ᾽ ἑταίρους.</l>
<l>καρπαλίμως δὲ τὰ μῆλα ταναύποδα, πίονα δημῷ,</l>
<l n="465">πολλὰ περιτροπέοντες ἐλαύνομεν,  ὄφρ᾽ ἐπὶ νῆα</l>
<l>ἱκόμεθ᾽. ἀσπάσιοι δὲ φίλοις ἑτάροισι φάνημεν,</l>
<l>οἳ φύγομεν θάνατον, τοὺς δὲ στενάχοντο γοῶντες.</l>
<l>ἀλλ᾽ ἐγὼ οὐκ εἴων, ἀνὰ δ᾽ ὀφρύσι νεῦον ἑκάστῳ,</l>
<l>κλαίειν, ἀλλ᾽ ἐκέλευσα θοῶς καλλίτριχα μῆλα</l>
<l n="470">πόλλ᾽ ἐν νηὶ βαλόντας ἐπιπλεῖν ἁλμυρὸν ὕδωρ.</l>
<l>οἱ δ᾽ αἶψ᾽ εἴσβαινον καὶ ἐπὶ κληῖσι καθῖζον,</l>
<l>ἑξῆς δ᾽ ἑζόμενοι πολιὴν ἅλα τύπτον ἐρετμοῖς.</l>
<l>ἀλλ᾽ ὅτε τόσσον ἀπῆν, ὅσσον τε γέγωνε βοήσας,</l>
<l>καὶ τότ᾽ ἐγὼ Κύκλωπα προσηύδων κερτομίοισι:</l>
<q direct="unspecified"><l n="475"><milestone unit="para" ed="P" />Κύκλωψ,  οὐκ ἄρ᾽ ἔμελλες ἀνάλκιδος ἀνδρὸς ἑταίρους</l>
<l>ἔδμεναι ἐν σπῆι γλαφυρῷ κρατερῆφι βίηφι.</l>
<l>καὶ λίην σέ γ᾽ ἔμελλε κιχήσεσθαι κακὰ ἔργα,</l>
<l>σχέτλι᾽, ἐπεὶ ξείνους οὐχ ἅζεο σῷ ἐνὶ οἴκῳ</l>
<l>ἐσθέμεναι: τῷ σε Ζεὺς τίσατο καὶ θεοὶ ἄλλοι.</l></q>
<l n="480"><milestone unit="para" ed="P" />ὣς ἐφάμην,  ὁ δ᾽ ἔπειτα χολώσατο κηρόθι μᾶλλον,</l>
<l>ἧκε δ᾽ ἀπορρήξας κορυφὴν ὄρεος μεγάλοιο,</l>
<l>κὰδ δ᾽ ἔβαλε προπάροιθε νεὸς κυανοπρῴροιο</l>
<l>τυτθόν, ἐδεύησεν δ᾽ οἰήιον ἄκρον ἱκέσθαι,</l>
<l>ἐκλύσθη δὲ θάλασσα κατερχομένης ὑπὸ πέτρης:</l>
<l n="485">τὴν δ᾽ αἶψ᾽ ἤπειρόνδε παλιρρόθιον φέρε κῦμα,</l>
<l>πλημυρὶς ἐκ πόντοιο, θέμωσε δὲ χέρσον ἱκέσθαι.</l>
<l>αὐτὰρ ἐγὼ χείρεσσι λαβὼν περιμήκεα κοντὸν</l>
<l>ὦσα παρέξ, ἑτάροισι δ᾽ ἐποτρύνας ἐκέλευσα</l>
<l>ἐμβαλέειν κώπῃς, ἵν᾽ ὑπὲκ κακότητα φύγοιμεν,</l>
<l n="490">κρατὶ κατανεύων: οἱ δὲ προπεσόντες ἔρεσσον.</l>
<l>ἀλλ᾽ ὅτε δὴ δὶς τόσσον ἅλα πρήσσοντες ἀπῆμεν,</l>
<l>καὶ τότε δὴ Κύκλωπα προσηύδων: ἀμφὶ δ᾽ ἑταῖροι</l>
<l>μειλιχίοις ἐπέεσσιν ἐρήτυον ἄλλοθεν ἄλλος:</l>
<q direct="unspecified"><l><milestone unit="para" ed="P" />σχέτλιε, τίπτ᾽ ἐθέλεις ἐρεθιζέμεν ἄγριον ἄνδρα;</l>
<l n="495">ὃς καὶ νῦν πόντονδε βαλὼν βέλος ἤγαγε νῆα</l>
<l>αὖτις ἐς ἤπειρον, καὶ δὴ φάμεν αὐτόθ᾽ ὀλέσθαι.</l>
<l>εἰ δὲ φθεγξαμένου τευ ἢ αὐδήσαντος ἄκουσε,</l>
<l>σύν κεν ἄραξ᾽ ἡμέων κεφαλὰς καὶ νήια δοῦρα</l>
<l>μαρμάρῳ ὀκριόεντι βαλών: τόσσον γὰρ ἵησιν.</l></q>
<milestone n="500" unit="card" ed="p" />
<l n="500"><milestone unit="para" ed="P" />ὣς φάσαν,  ἀλλ᾽ οὐ πεῖθον ἐμὸν μεγαλήτορα θυμόν,</l>
<l>ἀλλά μιν ἄψορρον προσέφην κεκοτηότι θυμῷ:</l>
<q direct="unspecified"><l><milestone unit="para" ed="P" />Κύκλωψ, αἴ κέν τίς σε καταθνητῶν ἀνθρώπων</l>
<l>ὀφθαλμοῦ εἴρηται ἀεικελίην ἀλαωτύν,</l>
<l>φάσθαι Ὀδυσσῆα πτολιπόρθιον ἐξαλαῶσαι,</l>
<l n="505">υἱὸν Λαέρτεω,  Ἰθάκῃ ἔνι οἰκί᾽ ἔχοντα.</l></q>
<l><milestone unit="para" ed="P" />ὣς ἐφάμην, ὁ δέ μ᾽ οἰμώξας ἠμείβετο μύθῳ:</l>
<q direct="unspecified"><l>ὢ πόποι, ἦ μάλα δή με παλαίφατα θέσφαθ᾽ ἱκάνει.</l>
<l>ἔσκε τις ἐνθάδε μάντις ἀνὴρ ἠύς τε μέγας τε,</l>
<l>Τήλεμος Εὐρυμίδης, ὃς μαντοσύνῃ ἐκέκαστο</l>
<l n="510">καὶ μαντευόμενος κατεγήρα Κυκλώπεσσιν:</l>
<l>ὅς μοι ἔφη τάδε πάντα τελευτήσεσθαι ὀπίσσω,</l>
<l>χειρῶν ἐξ Ὀδυσῆος ἁμαρτήσεσθαι ὀπωπῆς.</l>
<l>ἀλλ᾽ αἰεί τινα φῶτα μέγαν καὶ καλὸν ἐδέγμην</l>
<l>ἐνθάδ᾽ ἐλεύσεσθαι, μεγάλην ἐπιειμένον ἀλκήν:</l>
<l n="515">νῦν δέ μ᾽ ἐὼν ὀλίγος τε καὶ οὐτιδανὸς καὶ ἄκικυς</l>
<l>ὀφθαλμοῦ ἀλάωσεν, ἐπεί μ᾽ ἐδαμάσσατο οἴνῳ.</l>
<l>ἀλλ᾽ ἄγε δεῦρ᾽, Ὀδυσεῦ, ἵνα τοι πὰρ ξείνια θείω</l>
<l>πομπήν τ᾽ ὀτρύνω δόμεναι κλυτὸν ἐννοσίγαιον:</l>
<l>τοῦ γὰρ ἐγὼ πάϊς εἰμί, πατὴρ δ᾽ ἐμὸς εὔχεται εἶναι.</l>
<l n="520">αὐτὸς δ᾽,  αἴ κ᾽ ἐθέλῃσ᾽, ἰήσεται, οὐδέ τις ἄλλος</l>
<l>οὔτε θεῶν μακάρων οὔτε θνητῶν ἀνθρώπων.</l></q>
<l><milestone unit="para" ed="P" />ὣς ἔφατ᾽, αὐτὰρ ἐγώ μιν ἀμειβόμενος προσέειπον:</l>
<q direct="unspecified"><l>αἲ γὰρ δὴ ψυχῆς τε καὶ αἰῶνός σε δυναίμην</l>
<l>εὖνιν ποιήσας πέμψαι δόμον Ἄϊδος εἴσω,</l>
<l n="525">ὡς οὐκ ὀφθαλμόν γ᾽ ἰήσεται οὐδ᾽ ἐνοσίχθων.</l></q>
<l><milestone unit="para" ed="P" />ὣς ἐφάμην, ὁ δ᾽ ἔπειτα Ποσειδάωνι ἄνακτι</l>
<l>εὔχετο χεῖρ᾽ ὀρέγων εἰς οὐρανὸν ἀστερόεντα:</l>
<q direct="unspecified"><l>κλῦθι, Ποσείδαον γαιήοχε κυανοχαῖτα,</l>
<l>εἰ ἐτεόν γε σός εἰμι, πατὴρ δ᾽ ἐμὸς εὔχεαι εἶναι,</l>
<l n="530">δὸς μὴ Ὀδυσσῆα πτολιπόρθιον οἴκαδ᾽ ἱκέσθαι</l>
<l>υἱὸν Λαέρτεω, Ἰθάκῃ ἔνι οἰκί᾽ ἔχοντα.</l>
<l>ἀλλ᾽ εἴ οἱ μοῖρ᾽ ἐστὶ φίλους τ᾽ ἰδέειν καὶ ἱκέσθαι</l>
<l>οἶκον ἐυκτίμενον καὶ ἑὴν ἐς πατρίδα γαῖαν,</l>
<l>ὀψὲ κακῶς ἔλθοι, ὀλέσας ἄπο πάντας ἑταίρους,</l>
<l n="535">νηὸς ἐπ᾽ ἀλλοτρίης,  εὕροι δ᾽ ἐν πήματα οἴκῳ.</l></q>
<milestone n="536" unit="card" ed="p" />
<l><milestone unit="para" ed="P" />ὣς ἔφατ᾽ εὐχόμενος, τοῦ δ᾽ ἔκλυε κυανοχαίτης.</l>
<l>αὐτὰρ ὅ γ᾽ ἐξαῦτις πολὺ μείζονα λᾶαν ἀείρας</l>
<l>ἧκ᾽ ἐπιδινήσας, ἐπέρεισε δὲ ἶν᾽ ἀπέλεθρον,</l>
<l>κὰδ᾽ δ᾽ ἔβαλεν μετόπισθε νεὸς κυανοπρῴροιο</l>
<l n="540">τυτθόν,  ἐδεύησεν δ᾽ οἰήιον ἄκρον ἱκέσθαι.</l>
<l>ἐκλύσθη δὲ θάλασσα κατερχομένης ὑπὸ πέτρης:</l>
<l>τὴν δὲ πρόσω φέρε κῦμα, θέμωσε δὲ χέρσον ἱκέσθαι.</l>
<l><milestone unit="para" ed="P" />ἀλλ᾽ ὅτε δὴ τὴν νῆσον ἀφικόμεθ᾽, ἔνθα περ ἄλλαι</l>
<l>νῆες ἐύσσελμοι μένον ἁθρόαι, ἀμφὶ δ᾽ ἑταῖροι</l>
<l n="545">ἥατ᾽ ὀδυρόμενοι,  ἡμέας ποτιδέγμενοι αἰεί,</l>
<l>νῆα μὲν ἔνθ᾽ ἐλθόντες ἐκέλσαμεν ἐν ψαμάθοισιν,</l>
<l>ἐκ δὲ καὶ αὐτοὶ βῆμεν ἐπὶ ῥηγμῖνι θαλάσσης.</l>
<l>μῆλα δὲ Κύκλωπος γλαφυρῆς ἐκ νηὸς ἑλόντες</l>
<l>δασσάμεθ᾽, ὡς μή τίς μοι ἀτεμβόμενος κίοι ἴσης.</l>
<l n="550">ἀρνειὸν δ᾽ ἐμοὶ οἴῳ ἐυκνήμιδες ἑταῖροι</l>
<l>μήλων δαιομένων δόσαν ἔξοχα: τὸν δ᾽ ἐπὶ θινὶ</l>
<l>Ζηνὶ κελαινεφέι Κρονίδῃ, ὃς πᾶσιν ἀνάσσει,</l>
<l>ῥέξας μηρί᾽ ἔκαιον: ὁ δ᾽ οὐκ ἐμπάζετο ἱρῶν,</l>
<l>ἀλλ᾽ ὅ γε μερμήριξεν ὅπως ἀπολοίατο πᾶσαι</l>
<l n="555">νῆες ἐύσσελμοι καὶ ἐμοὶ ἐρίηρες ἑταῖροι.</l>
<l><milestone unit="para" ed="P" />ὣς τότε μὲν πρόπαν ἦμαρ ἐς ἠέλιον καταδύντα</l>
<l>ἥμεθα δαινύμενοι κρέα τ᾽ ἄσπετα καὶ μέθυ ἡδύ:</l>
<l>ἦμος δ᾽ ἠέλιος κατέδυ καὶ ἐπὶ κνέφας ἦλθε,</l>
<l>δὴ τότε κοιμήθημεν ἐπὶ ῥηγμῖνι θαλάσσης.</l>
<l n="560">ἦμος δ᾽ ἠριγένεια φάνη ῥοδοδάκτυλος Ἠώς,</l>
<l>δὴ τότ᾽ ἐγὼν ἑτάροισιν ἐποτρύνας ἐκέλευσα</l>
<l>αὐτούς τ᾽ ἀμβαίνειν ἀνά τε πρυμνήσια λῦσαι:</l>
<l>οἱ δ᾽ αἶψ᾽ εἴσβαινον καὶ ἐπὶ κληῖσι καθῖζον,</l>
<l>ἑξῆς δ᾽ ἑζόμενοι πολιὴν ἅλα τύπτον ἐρετμοῖς.</l>
<l n="565"><milestone unit="para" ed="P" />ἔνθεν δὲ προτέρω πλέομεν ἀκαχήμενοι ἦτορ,</l>
<l>ἄσμενοι ἐκ θανάτοιο, φίλους ὀλέσαντες ἑταίρους.</l></q>
</div1></body></text></TEI.2>