<?xml version="1.0" encoding="utf-8"?>
<TEI.2><text><body><div1 n="16" type="Book" org="uniform" sample="complete">
<milestone n="1" unit="card" ed="p" />
<l>τὼ δ᾽ αὖτ᾽ ἐν κλισίῃ Ὀδυσεὺς καὶ δῖος ὑφορβὸς</l>
<l>ἐντύνοντο ἄριστον ἅμ᾽ ἠοῖ, κηαμένω πῦρ,</l>
<l>ἔκπεμψάν τε νομῆας ἅμ᾽ ἀγρομένοισι σύεσσι:</l>
<l>Τηλέμαχον δὲ περίσσαινον κύνες ὑλακόμωροι,</l>
<l n="5">οὐδ᾽ ὕλαον προσιόντα.  νόησε δὲ δῖος Ὀδυσσεὺς</l>
<l>σαίνοντάς τε κύνας, περί τε κτύπος ἦλθε ποδοῖϊν.</l>
<l>αἶψα δ᾽ ἄρ᾽ Εὔμαιον ἔπεα πτερόεντα προσηύδα:</l>
<q direct="unspecified"><l><milestone unit="para" ed="P" />Εὔμαι᾽, ἦ μάλα τίς τοι ἐλεύσεται ἐνθάδ᾽ ἑταῖρος</l>
<l>ἢ καὶ γνώριμος ἄλλος, ἐπεὶ κύνες οὐχ ὑλάουσιν,</l>
<l n="10">ἀλλὰ περισσαίνουσι: ποδῶν δ᾽ ὑπὸ δοῦπον ἀκούω.</l></q>
<l><milestone unit="para" ed="P" />οὔ πω πᾶν εἴρητο ἔπος, ὅτε οἱ φίλος υἱὸς</l>
<l>ἔστη ἐνὶ προθύροισι. ταφὼν δ᾽ ἀνόρουσε συβώτης,</l>
<l>ἐκ δ᾽ ἄρα οἱ χειρῶν πέσον ἄγγεα, τοῖς ἐπονεῖτο,</l>
<l>κιρνὰς αἴθοπα οἶνον. ὁ δ᾽ ἀντίος ἦλθεν ἄνακτος,</l>
<l n="15">κύσσε δέ μιν κεφαλήν τε καὶ ἄμφω φάεα καλὰ</l>
<l>χεῖράς τ᾽ ἀμφοτέρας: θαλερὸν δέ οἱ ἔκπεσε δάκρυ.</l>
<l>ὡς δὲ πατὴρ ὃν παῖδα φίλα φρονέων ἀγαπάζῃ</l>
<l>ἐλθόντ᾽ ἐξ ἀπίης γαίης δεκάτῳ ἐνιαυτῷ,</l>
<l>μοῦνον τηλύγετον, τῷ ἔπ᾽ ἄλγεα πολλὰ μογήσῃ,</l>
<l n="20">ὣς τότε Τηλέμαχον θεοειδέα δῖος ὑφορβὸς</l>
<l>πάντα κύσεν περιφύς, ὡς ἐκ θανάτοιο φυγόντα:</l>
<l>καί ῥ᾽ ὀλοφυρόμενος ἔπεα πτερόεντα προσηύδα:</l>
<q direct="unspecified"><l><milestone unit="para" ed="P" />ἦλθες, Τηλέμαχε, γλυκερὸν φάος. οὔ σ᾽ ἔτ᾽ ἐγώ γε</l>
<l>ὄψεσθαι ἐφάμην, ἐπεὶ ᾤχεο νηῒ Πύλονδε.</l>
<l n="25">ἀλλ᾽ ἄγε νῦν εἴσελθε,  φίλον τέκος, ὄφρα σε θυμῷ</l>
<l>τέρψομαι εἰσορόων νέον ἄλλοθεν ἔνδον ἐόντα.</l>
<l>οὐ μὲν γάρ τι θάμ᾽ ἀγρὸν ἐπέρχεαι οὐδὲ νομῆας,</l>
<l>ἀλλ᾽ ἐπιδημεύεις: ὣς γάρ νύ τοι εὔαδε θυμῷ,</l>
<l>ἀνδρῶν μνηστήρων ἐσορᾶν ἀΐδηλον ὅμιλον.</l></q>
<l n="30">τὸν δ᾽ αὖ Τηλέμαχος πεπνυμένος ἀντίον ηὔδα:</l>
<q direct="unspecified"><l>ἔσσεται οὕτως, ἄττα: σέθεν δ᾽ ἕνεκ᾽ ἐνθάδ᾽ ἱκάνω,</l>
<l>ὄφρα σέ τ᾽ ὀφθαλμοῖσιν ἴδω καὶ μῦθον ἀκούσω,</l>
<l>ἤ μοι ἔτ᾽ ἐν μεγάροις μήτηρ μένει, ἦέ τις ἤδη</l>
<l>ἀνδρῶν ἄλλος ἔγημεν, Ὀδυσσῆος δέ που εὐνὴ</l>
<l n="35">χήτει ἐνευναίων κάκ᾽ ἀράχνια κεῖται ἔχουσα.</l></q>
<l><milestone unit="para" ed="P" />τὸν δ᾽ αὖτε προσέειπε συβώτης, ὄρχαμος ἀνδρῶν:</l>
<q direct="unspecified"><l>καὶ λίην κείνη γε μένει τετληότι θυμῷ</l>
<l>σοῖσιν ἐνὶ μεγάροισιν: ὀϊζυραὶ δέ οἱ αἰεὶ</l>
<l>φθίνουσιν νύκτες τε καὶ ἤματα δάκρυ χεούσῃ.</l></q>
<l n="40">ὣς ἄρα φωνήσας οἱ ἐδέξατο χάλκεον ἔγχος:</l>
<l>αὐτὰρ ὅ γ᾽ εἴσω ἴεν καὶ ὑπέρβη λάϊνον οὐδόν.</l>
<l>τῷ δ᾽ ἕδρης ἐπιόντι πατὴρ ὑπόειξεν Ὀδυσσεύς:</l>
<l>Τηλέμαχος δ᾽ ἑτέρωθεν ἐρήτυε φώνησέν τε:</l>
<q direct="unspecified"><l><milestone unit="para" ed="P" />ἧσ᾽, ὦ ξεῖν᾽: ἡμεῖς δὲ καὶ ἄλλοθι δήομεν ἕδρην</l>
<l n="45">σταθμῷ ἐν ἡμετέρῳ: πάρα δ᾽ ἀνὴρ ὃς καταθήσει.</l></q>
<milestone n="46" unit="card" ed="p" />
<l><milestone unit="para" ed="P" />ὣς φάθ᾽, ὁ δ᾽ αὖτις ἰὼν κατ᾽ ἄρ᾽ ἕζετο: τῷ δὲ συβώτης.</l>
<l>χεῦεν ὕπο χλωρὰς ῥῶπας καὶ κῶας ὕπερθεν:</l>
<l>ἔνθα καθέζετ᾽ ἔπειτα Ὀδυσσῆος φίλος υἱός.</l>
<l>τοῖσιν δ᾽ αὖ κρειῶν πίνακας παρέθηκε συβώτης</l>
<l n="50">ὀπταλέων,  ἅ ῥα τῇ προτέρῃ ὑπέλειπον ἔδοντες,</l>
<l>σῖτον δ᾽ ἐσσυμένως παρενήνεεν ἐν κανέοισιν,</l>
<l>ἐν δ᾽ ἄρα κισσυβίῳ κίρνη μελιηδέα οἶνον:</l>
<l>αὐτὸς δ᾽ ἀντίον ἷζεν Ὀδυσσῆος θείοιο.</l>
<l>οἱ δ᾽ ἐπ᾽ ὀνείαθ᾽ ἑτοῖμα προκείμενα χεῖρας ἴαλλον.</l>
<l n="55">αὐτὰρ ἐπεὶ πόσιος καὶ ἐδητύος ἐξ ἔρον ἕντο,</l>
<l>δὴ τότε Τηλέμαχος προσεφώνεε δῖον ὑφορβόν:</l>
<q direct="unspecified"><l><milestone unit="para" ed="P" />ἄττα, πόθεν τοι ξεῖνος ὅδ᾽ ἵκετο; πῶς δέ ἑ ναῦται</l>
<l>ἤγαγον εἰς Ἰθάκην; τίνες ἔμμεναι εὐχετόωντο;</l>
<l>οὐ μὲν γάρ τί ἑ πεζὸν ὀΐομαι ἐνθάδ᾽ ἱκέσθαι.</l></q>
<l n="60"><milestone unit="para" ed="P" />τὸν δ᾽ ἀπαμειβόμενος προσέφης,  Εὔμαιε συβῶτα:</l>
<q direct="unspecified"><l>τοιγὰρ ἐγώ τοι, τέκνον, ἀληθέα πάντ᾽ ἀγορεύσω.</l>
<l>ἐκ μὲν Κρητάων γένος εὔχεται εὐρειάων,</l>
<l>φησὶ δὲ πολλὰ βροτῶν ἐπὶ ἄστεα δινηθῆναι</l>
<l>πλαζόμενος: ὣς γάρ οἱ ἐπέκλωσεν τά γε δαίμων.</l>
<l n="65">νῦν αὖ Θεσπρωτῶν ἀνδρῶν ἐκ νηὸς ἀποδρὰς</l>
<l>ἤλυθ᾽ ἐμὸν πρὸς σταθμόν, ἐγὼ δέ τοι ἐγγυαλίξω:</l>
<l>ἔρξον ὅπως ἐθέλεις: ἱκέτης δέ τοι εὔχεται εἶναι.</l></q>
<l><milestone unit="para" ed="P" />τὸν δ᾽ αὖ Τηλέμαχος πεπνυμένος ἀντίον ηὔδα:</l>
<q direct="unspecified"><l>Εὔμαι᾽, ἦ μάλα τοῦτο ἔπος θυμαλγὲς ἔειπες:</l>
<l n="70">πῶς γὰρ δὴ τὸν ξεῖνον ἐγὼν ὑποδέξομαι οἴκῳ;</l>
<l>αὐτὸς μὲν νέος εἰμὶ καὶ οὔ πω χερσὶ πέποιθα</l>
<l>ἄνδρ᾽ ἀπαμύνασθαι, ὅτε τις πρότερος χαλεπήνῃ:</l>
<l>μητρὶ δ᾽ ἐμῇ δίχα θυμὸς ἐνὶ φρεσὶ μερμηρίζει,</l>
<l>ἢ αὐτοῦ παρ᾽ ἐμοί τε μένῃ καὶ δῶμα κομίζῃ,</l>
<l n="75">εὐνήν τ᾽ αἰδομένη πόσιος δήμοιό τε φῆμιν,</l>
<l>ἦ ἤδη ἅμ᾽ ἕπηται Ἀχαιῶν ὅς τις ἄριστος</l>
<l>μνᾶται ἐνὶ μεγάροισιν ἀνὴρ καὶ πλεῖστα πόρῃσιν.</l>
<l>ἀλλ᾽ ἦ τοὶ τὸν ξεῖνον, ἐπεὶ τεὸν ἵκετο δῶμα,</l>
<l>ἕσσω μιν χλαῖνάν τε χιτῶνά τε, εἵματα καλά,</l>
<l n="80">δώσω δὲ ξίφος ἄμφηκες καὶ ποσσὶ πέδιλα,</l>
<l>πέμψω δ᾽ ὅππη μιν κραδίη θυμός τε κελεύει.</l>
<l>εἰ δ᾽ ἐθέλεις, σὺ κόμισσον ἐνὶ σταθμοῖσιν ἐρύξας:</l>
<l>εἵματα δ᾽ ἐνθάδ᾽ ἐγὼ πέμψω καὶ σῖτον ἅπαντα</l>
<l>ἔδμεναι, ὡς ἂν μή σε κατατρύχῃ καὶ ἑταίρους.</l>
<l n="85">κεῖσε δ᾽ ἂν οὔ μιν ἐγώ γε μετὰ μνηστῆρας ἐῷμι</l>
<l>ἔρχεσθαι: λίην γὰρ ἀτάσθαλον ὕβριν ἔχουσι:</l>
<l>μή μιν κερτομέωσιν, ἐμοὶ δ᾽ ἄχος ἔσσεται αἰνόν.</l>
<l>πρῆξαι δ᾽ ἀργαλέον τι μετὰ πλεόνεσσιν ἐόντα</l>
<l>ἄνδρα καὶ ἴφθιμον, ἐπεὶ ἦ πολὺ φέρτεροί εἰσι.</l></q>
<milestone n="90" unit="card" ed="p" />
<l n="90">τὸν δ᾽ αὖτε προσέειπε πολύτλας δῖος Ὀδυσσεύς:</l>
<q direct="unspecified"><l>ὦ φίλ᾽, ἐπεί θήν μοι καὶ ἀμείψασθαι θέμις ἐστίν,</l>
<l>ἦ μάλα μευ καταδάπτετ᾽ ἀκούοντος φίλον ἦτορ,</l>
<l>οἷά φατε μνηστῆρας ἀτάσθαλα μηχανάασθαι</l>
<l>ἐν μεγάροις, ἀέκητι σέθεν τοιούτου ἐόντος.</l>
<l n="95">εἰπέ μοι ἠὲ ἑκὼν ὑποδάμνασαι,  ἦ σέ γε λαοὶ</l>
<l>ἐχθαίρουσ᾽ ἀνὰ δῆμον, ἐπισπόμενοι θεοῦ ὀμφῇ,</l>
<l>ἦ τι κασιγνήτοις ἐπιμέμφεαι, οἷσί περ ἀνὴρ</l>
<l>μαρναμένοισι πέποιθε, καὶ εἰ μέγα νεῖκος ὄρηται.</l>
<l>αἲ γάρ ἐγὼν οὕτω νέος εἴην τῷδ᾽ ἐπὶ θυμῷ,</l>
<l n="100">ἢ παῖς ἐξ Ὀδυσῆος ἀμύμονος ἠὲ καὶ αὐτός:</l>
<l n="102">αὐτίκ᾽ ἔπειτ᾽ ἀπ᾽ ἐμεῖο κάρη τάμοι ἀλλότριος φώς,</l>
<l>εἰ μὴ ἐγὼ κείνοισι κακὸν πάντεσσι γενοίμην,</l>
<l>ἐλθὼν ἐς μέγαρον Λαερτιάδεω Ὀδυσῆος.</l>
<l n="105">εἰ δ᾽ αὖ με πληθυῖ δαμασαίατο μοῦνον ἐόντα,</l>
<l>βουλοίμην κ᾽ ἐν ἐμοῖσι κατακτάμενος μεγάροισι</l>
<l>τεθνάμεν ἢ τάδε γ᾽ αἰὲν ἀεικέα ἔργ᾽ ὁράασθαι,</l>
<l>ξείνους τε στυφελιζομένους δμῳάς τε γυναῖκας</l>
<l>ῥυστάζοντας ἀεικελίως κατὰ δώματα καλά,</l>
<l n="110">καὶ οἶνον διαφυσσόμενον,  καὶ σῖτον ἔδοντας</l>
<l>μὰψ αὔτως, ἀτέλεστον, ἀνηνύστῳ ἐπὶ ἔργῳ.</l></q>
<l><milestone unit="para" ed="P" />τὸν δ᾽ αὖ Τηλέμαχος πεπνυμένος ἀντίον ηὔδα:</l>
<q direct="unspecified"><l>τοιγὰρ ἐγώ τοι, ξεῖνε, μάλ᾽ ἀτρεκέως ἀγορεύσω.</l>
<l>οὔτε τί μοι πᾶς δῆμος ἀπεχθόμενος χαλεπαίνει,</l>
<l n="115">οὔτε κασιγνήτοις ἐπιμέμφομαι,  οἷσί περ ἀνὴρ</l>
<l>μαρναμένοισι πέποιθε, καὶ εἰ μέγα νεῖκος ὄρηται.</l>
<l>ὧδε γὰρ ἡμετέρην γενεὴν μούνωσε Κρονίων:</l>
<l>μοῦνον Λαέρτην Ἀρκείσιος υἱὸν ἔτικτε,</l>
<l>μοῦνον δ᾽ αὖτ᾽ Ὀδυσῆα πατὴρ τέκεν: αὐτὰρ Ὀδυσσεὺς</l>
<l n="120">μοῦνον ἔμ᾽ ἐν μεγάροισι τεκὼν λίπεν οὐδ᾽ ἀπόνητο.</l>
<l>τῷ νῦν δυσμενέες μάλα μυρίοι εἴσ᾽ ἐνὶ οἴκῳ.</l>
<l>ὅσσοι γὰρ νήσοισιν ἐπικρατέουσιν ἄριστοι,</l>
<l>Δουλιχίῳ τε Σάμῃ τε καὶ ὑλήεντι Ζακύνθῳ,</l>
<l>ἠδ᾽ ὅσσοι κραναὴν Ἰθάκην κάτα κοιρανέουσι,</l>
<l n="125">τόσσοι μητέρ᾽ ἐμὴν μνῶνται,  τρύχουσι δὲ οἶκον.</l>
<l>ἡ δ᾽ οὔτ᾽ ἀρνεῖται στυγερὸν γάμον οὔτε τελευτὴν</l>
<l>ποιῆσαι δύναται: τοὶ δὲ φθινύθουσιν ἔδοντες</l>
<l>οἶκον ἐμόν: τάχα δή με διαρραίσουσι καὶ αὐτόν.</l>
<l>ἀλλ᾽ ἦ τοι μὲν ταῦτα θεῶν ἐν γούνασι κεῖται:</l>
<l n="130">ἄττα,  σὺ δ᾽ ἔρχεο θᾶσσον, ἐχέφρονι Πηνελοπείῃ</l>
<l>εἴφ᾽ ὅτι οἱ σῶς εἰμὶ καὶ ἐκ Πύλου εἰλήλουθα.</l>
<l>αὐτὰρ ἐγὼν αὐτοῦ μενέω, σὺ δὲ δεῦρο νέεσθαι,</l>
<l>οἴῃ ἀπαγγείλας: τῶν δ᾽ ἄλλων μή τις Ἀχαιῶν</l>
<l>πευθέσθω: πολλοὶ γὰρ ἐμοὶ κακὰ μηχανόωνται.</l></q>
<milestone n="135" unit="card" ed="p" />
<l n="135"><milestone unit="para" ed="P" />τὸν δ᾽ ἀπαμειβόμενος προσέφης,  Εὔμαιε συβῶτα:</l>
<q direct="unspecified"><l>γιγνώσκω, φρονέω: τά γε δὴ νοέοντι κελεύεις.</l>
<l>ἀλλ᾽ ἄγε μοι τόδε εἰπὲ καὶ ἀτρεκέως κατάλεξον,</l>
<l>ἦ καὶ Λαέρτῃ αὐτὴν ὁδὸν ἄγγελος ἔλθω</l>
<l>δυσμόρῳ, ὃς τῆος μὲν Ὀδυσσῆος μέγ᾽ ἀχεύων</l>
<l n="140">ἔργα τ᾽ ἐποπτεύεσκε μετὰ δμώων τ᾽ ἐνὶ οἴκῳ</l>
<l>πῖνε καὶ ἦσθ᾽, ὅτε θυμὸς ἐνὶ στήθεσσιν ἀνώγοι:</l>
<l>αὐτὰρ νῦν, ἐξ οὗ σύ γε ᾤχεο νηῒ Πύλονδε,</l>
<l>οὔ πω μίν φασιν φαγέμεν καὶ πιέμεν αὔτως,</l>
<l>οὐδ᾽ ἐπὶ ἔργα ἰδεῖν, ἀλλὰ στοναχῇ τε γόῳ τε</l>
<l n="145">ἧσται ὀδυρόμενος,  φθινύθει δ᾽ ἀμφ᾽ ὀστεόφι χρώς.</l></q>
<l><milestone unit="para" ed="P" />τὸν δ᾽ αὖ Τηλέμαχος πεπνυμένος ἀντίον ηὔδα:</l>
<q direct="unspecified"><l>ἄλγιον, ἀλλ᾽ ἔμπης μιν ἐάσομεν, ἀχνύμενοί περ:</l>
<l>εἰ γὰρ πως εἴη αὐτάγρετα πάντα βροτοῖσι,</l>
<l>πρῶτόν κεν τοῦ πατρὸς ἑλοίμεθα νόστιμον ἦμαρ.</l>
<l n="150">ἀλλὰ σύ γ᾽ ἀγγείλας ὀπίσω κίε,  μηδὲ κατ᾽ ἀγροὺς</l>
<l>πλάζεσθαι μετ᾽ ἐκεῖνον: ἀτὰρ πρὸς μητέρα εἰπεῖν</l>
<l>ἀμφίπολον ταμίην ὀτρυνέμεν ὅττι τάχιστα</l>
<l>κρύβδην: κείνη γὰρ κεν ἀπαγγείλειε γέροντι.</l></q>
<l><milestone unit="para" ed="P" />ἦ ῥα καὶ ὦρσε συφορβόν: ὁ δ᾽ εἵλετο χερσὶ πέδιλα,</l>
<l n="155">δησάμενος δ᾽ ὑπὸ ποσσὶ πόλινδ᾽ ἴεν. οὐδ᾽ ἄρ᾽ Ἀθήνην</l>
<l>λῆθεν ἀπὸ σταθμοῖο κιὼν Εὔμαιος ὑφορβός,</l>
<l>ἀλλ᾽ ἥ γε σχεδὸν ἦλθε: δέμας δ᾽ ἤϊκτο γυναικὶ</l>
<l>καλῇ τε μεγάλῃ τε καὶ ἀγλαὰ ἔργα ἰδυίῃ.</l>
<l>στῆ δὲ κατ᾽ ἀντίθυρον κλισίης Ὀδυσῆϊ φανεῖσα:</l>
<l n="160">οὐδ᾽ ἄρα Τηλέμαχος ἴδεν ἀντίον οὐδ᾽ ἐνόησεν,</l>
<l>οὐ γὰρ πω πάντεσσι θεοὶ φαίνονται ἐναργεῖς,</l>
<l>ἀλλ᾽ Ὀδυσεύς τε κύνες τε ἴδον, καί ῥ᾽ οὐχ ὑλάοντο</l>
<l>κνυζηθμῷ δ᾽ ἑτέρωσε διὰ σταθμοῖο φόβηθεν.</l>
<l>ἡ δ᾽ ἄρ᾽ ἐπ᾽ ὀφρύσι νεῦσε: νόησε δὲ δῖος Ὀδυσσεύς,</l>
<l n="165">ἐκ δ᾽ ἦλθεν μεγάροιο παρὲκ μέγα τειχίον αὐλῆς,</l>
<l>στῆ δὲ πάροιθ᾽ αὐτῆς: τὸν δὲ προσέειπεν Ἀθήνη:</l>
<q direct="unspecified"><l><milestone unit="para" ed="P" />διογενὲς Λαερτιάδη, πολυμήχαν᾽ Ὀδυσσεῦ.</l>
<l>ἤδη νῦν σῷ παιδὶ ἔπος φάο μηδ᾽ ἐπίκευθε,</l>
<l>ὡς ἄν μνηστῆρσιν θάνατον καὶ κῆρ᾽ ἀραρόντε</l>
<l n="170">ἔρχησθον προτὶ ἄστυ περικλυτόν: οὐδ᾽ ἐγὼ αὐτὴ</l>
<l>δηρὸν ἀπὸ σφῶϊν ἔσομαι μεμαυῖα μάχεσθαι.</l></q>
<l><milestone unit="para" ed="P" />ἦ καὶ χρυσείῃ ῥάβδῳ ἐπεμάσσατ᾽ Ἀθήνη.</l>
<l>φᾶρος μέν οἱ πρῶτον ἐϋπλυνὲς ἠδὲ χιτῶνα</l>
<l>θῆκ᾽ ἀμφὶ στήθεσσι, δέμας δ᾽ ὤφελλε καὶ ἥβην.</l>
<l n="175">ἂψ δὲ μελαγχροιὴς γένετο,  γναθμοὶ δὲ τάνυσθεν,</l>
<l>κυάνεαι δ᾽ ἐγένοντο γενειάδες ἀμφὶ γένειον.</l>
<l>ἡ μὲν ἄρ᾽ ὣς ἔρξασα πάλιν κίεν: αὐτὰρ Ὀδυσσεὺς</l>
<l>ἤϊεν ἐς κλισίην: θάμβησε δέ μιν φίλος υἱός,</l>
<l>ταρβήσας δ᾽ ἑτέρωσε βάλ᾽ ὄμματα, μὴ θεὸς εἴη,</l>
<l n="180">καί μιν φωνήσας ἔπεα πτερόεντα προσηύδα:</l>
<q direct="unspecified"><l><milestone unit="para" ed="P" />ἀλλοῖός μοι, ξεῖνε, φάνης νέον ἠὲ πάροιθεν,</l>
<l>ἄλλα δὲ εἵματ᾽ ἔχεις, καί τοι χρὼς οὐκέθ᾽ ὁμοῖος.</l>
<l>ἦ μάλα τις θεός ἐσσι, τοὶ οὐρανὸν εὐρὺν ἔχουσιν:</l>
<l>ἀλλ᾽ ἵληθ᾽, ἵνα τοι κεχαρισμένα δώομεν ἱρὰ</l>
<l n="185">ἠδὲ χρύσεα δῶρα,  τετυγμένα: φείδεο δ᾽ ἡμέων</l></q>
<milestone n="186" unit="card" ed="p" />
<l><milestone unit="para" ed="P" />τὸν δ᾽ ἠμείβετ᾽ ἔπειτα πολύτλας δῖος Ὀδυσσεύς:</l>
<q direct="unspecified"><l>οὔ τίς τοι θεός εἰμι: τί μ᾽ ἀθανάτοισιν ἐΐσκεις;</l>
<l>ἀλλὰ πατὴρ τεός εἰμι, τοῦ εἵνεκα σὺ στεναχίζων</l>
<l>πάσχεις ἄλγεα πολλά, βίας ὑποδέγμενος ἀνδρῶν.</l></q>
<l n="190"><milestone unit="para" ed="P" />ὣς ἄρα φωνήσας υἱὸν κύσε,  κὰδ δὲ παρειῶν</l>
<l>δάκρυον ἧκε χαμᾶζε: πάρος δ᾽ ἔχε νωλεμὲς αἰεί.</l>
<l>Τηλέμαχος δ᾽, οὐ γάρ πω ἐπείθετο ὃν πατέρ᾽ εἶναι,</l>
<l>ἐξαῦτίς μιν ἔπεσσιν ἀμειβόμενος προσέειπεν:</l>
<q direct="unspecified"><l><milestone unit="para" ed="P" />οὐ σύ γ᾽ Ὀδυσσεύς ἐσσι, πατὴρ ἐμός, ἀλλά με δαίμων</l>
<l n="195">θέλγει,  ὄφρ᾽ ἔτι μᾶλλον ὀδυρόμενος στεναχίζω.</l>
<l>οὐ γάρ πως ἂν θνητὸς ἀνὴρ τάδε μηχανόῳτο</l>
<l>ᾧ αὐτοῦ γε νόῳ, ὅτε μὴ θεὸς αὐτὸς ἐπελθὼν</l>
<l>ῥηϊδίως ἐθέλων θείη νέον ἠὲ γέροντα.</l>
<l>ἦ γάρ τοι νέον ἦσθα γέρων καὶ ἀεικέα ἕσσο:</l>
<l n="200">νῦν δὲ θεοῖσιν ἔοικας,  οἳ οὐρανὸν εὐρὺν ἔχουσι.</l></q>
<l><milestone unit="para" ed="P" />τὸν δ᾽ ἀπαμειβόμενος προσέφη πολύμητις Ὀδυσσεύς:</l>
<q direct="unspecified"><l>Τηλέμαχ᾽, οὔ σε ἔοικε φίλον πατέρ ἔνδον ἐόντα</l>
<l>οὔτε τι θαυμάζειν περιώσιον οὔτ᾽ ἀγάασθαι:</l>
<l>οὐ μὲν γάρ τοι ἔτ᾽ ἄλλος ἐλεύσεται ἐνθάδ᾽ Ὀδυσσεύς,</l>
<l n="205">ἀλλ᾽ ὅδ᾽ ἐγὼ τοιόσδε,  παθὼν κακά, πολλὰ δ᾽ ἀληθείς,</l>
<l>ἤλυθον εἰκοστῷ ἔτεϊ ἐς πατρίδα γαῖαν.</l>
<l>αὐτάρ τοι τόδε ἔργον Ἀθηναίης ἀγελείης,</l>
<l>ἥ τέ με τοῖον ἔθηκεν, ὅπως ἐθέλει, δύναται γὰρ,</l>
<l>ἄλλοτε μὲν πτωχῷ ἐναλίγκιον, ἄλλοτε δ᾽ αὖτε</l>
<l n="210">ἀνδρὶ νέῳ καὶ καλὰ περὶ χροῒ εἵματ᾽ ἔχοντι.</l>
<l>ῥηΐδιον δὲ θεοῖσι, τοὶ οὐρανὸν εὐρὺν ἔχουσιν,</l>
<l>ἠμὲν κυδῆναι θνητὸν βροτὸν ἠδὲ κακῶσαι.</l></q>
<l><milestone unit="para" ed="P" />ὣς ἄρα φωνήσας κατ᾽ ἄρ᾽ ἕζετο, Τηλέμαχος δὲ</l>
<l>ἀμφιχυθεὶς πατέρ᾽ ἐσθλὸν ὀδύρετο, δάκρυα λείβων,</l>
<l n="215">ἀμφοτέροισι δὲ τοῖσιν ὑφ᾽ ἵμερος ὦρτο γόοιο:</l>
<l>κλαῖον δὲ λιγέως, ἀδινώτερον ἤ τ᾽ οἰωνοί,</l>
<l>φῆναι ἢ αἰγυπιοὶ γαμψώνυχες, οἷσί τε τέκνα</l>
<l>ἀγρόται ἐξείλοντο πάρος πετεηνὰ γενέσθαι:</l>
<l>ὣς ἄρα τοί γ᾽ ἐλεεινὸν ὑπ᾽ ὀφρύσι δάκρυον εἶβον.</l>
<l n="220">καί νύ κ᾽ ὀδυρομένοισιν ἔδυ φάος ἠελίοιο,</l>
<l>εἰ μὴ Τηλέμαχος προσεφώνεεν ὃν πατέρ᾽ αἶψα:</l>
<q direct="unspecified"><l><milestone unit="para" ed="P" />ποίῃ γὰρ νῦν δεῦρο, πάτερ φίλε, νηΐ σε ναῦται</l>
<l>ἤγαγον εἰς Ἰθάκην; τίνες ἔμμεναι εὐχετόωντο;</l>
<l>οὐ μὲν γάρ τί σε πεζὸν ὀΐομαι ἐνθάδ᾽ ἱκέσθαι.</l></q>
<milestone n="225" unit="card" ed="p" />
<l n="225">τὸν δ᾽ αὖτε προσέειπε πολύτλας δῖος Ὀδυσσεύς:</l>
<q direct="unspecified"><l>τοιγὰρ ἐγώ τοι, τέκνον, ἀληθείην καταλέξω.</l>
<l>Φαίηκές μ᾽ ἄγαγον ναυσίκλυτοι, οἵ τε καὶ ἄλλους</l>
<l>ἀνθρώπους πέμπουσιν, ὅτις σφέας εἰσαφίκηται:</l>
<l>καί μ᾽ εὕδοντ᾽ ἐν νηῒ θοῇ ἐπὶ πόντον ἄγοντες</l>
<l n="230">κάτθεσαν εἰς Ἰθάκην,  ἔπορον δέ μοι ἀγλαὰ δῶρα,</l>
<l>χαλκόν τε χρυσόν τε ἅλις ἐσθῆτά θ᾽ ὑφαντήν.</l>
<l>καὶ τὰ μὲν ἐν σπήεσσι θεῶν ἰότητι κέονται:</l>
<l>νῦν αὖ δεῦρ᾽ ἱκόμην ὑποθημοσύνῃσιν Ἀθήνης,</l>
<l>ὄφρα κε δυσμενέεσσι φόνου πέρι βουλεύσωμεν.</l>
<l n="235">ἀλλ᾽ ἄγε μοι μνηστῆρας ἀριθμήσας κατάλεξον,</l>
<l>ὄφρ᾽ εἰδέω ὅσσοι τε καὶ οἵ τινες ἀνέρες εἰσί:</l>
<l>καί κεν ἐμὸν κατὰ θυμὸν ἀμύμονα μερμηρίξας</l>
<l>φράσσομαι, ἤ κεν νῶϊ δυνησόμεθ᾽ ἀντιφέρεσθαι</l>
<l>μούνω ἄνευθ᾽ ἄλλων, ἦ καὶ διζησόμεθ᾽ ἄλλους.</l></q>
<l n="240">τὸν δ᾽ αὖ Τηλέμαχος πεπνυμένος ἀντίον ηὔδα:</l>
<q direct="unspecified"><l>ὦ πάτερ, ἦ τοι σεῖο μέγα κλέος αἰὲν ἄκουον,</l>
<l>χεῖράς τ᾽ αἰχμητὴν ἔμεναι καὶ ἐπίφρονα βουλήν:</l>
<l>ἀλλὰ λίην μέγα εἶπες: ἄγη μ᾽ ἔχει: οὐδέ κεν εἴη</l>
<l>ἄνδρε δύω πολλοῖσι καὶ ἰφθίμοισι μάχεσθαι.</l>
<l n="245">μνηστήρων δ᾽ οὔτ᾽ ἂρ δεκὰς ἀτρεκὲς οὔτε δύ᾽ οἶαι,</l>
<l>ἀλλὰ πολὺ πλέονες: τάχα δ᾽ εἴσεαι ἐνθάδ᾽  ἀριθμόν.</l>
<l>ἐκ μὲν Δουλιχίοιο δύω καὶ πεντήκοντα</l>
<l>κοῦροι κεκριμένοι, ἓξ δὲ δρηστῆρες ἕπονται:</l>
<l>ἐκ δὲ Σάμης πίσυρές τε καὶ εἴκοσι φῶτες ἔασιν,</l>
<l n="250">ἐκ δὲ Ζακύνθου ἔασιν ἐείκοσι κοῦροι Ἀχαιῶν,</l>
<l>ἐκ δ᾽ αὐτῆς Ἰθάκης δυοκαίδεκα πάντες ἄριστοι,</l>
<l>καί σφιν ἅμ᾽ ἐστὶ Μέδων κῆρυξ καὶ θεῖος ἀοιδὸς</l>
<l>καὶ δοιὼ θεράποντε, δαήμονε δαιτροσυνάων.</l>
<l>τῶν εἴ κεν πάντων ἀντήσομεν ἔνδον ἐόντων,</l>
<l n="255">μὴ πολύπικρα καὶ αἰνὰ βίας ἀποτίσεαι ἐλθών.</l>
<l>ἀλλὰ σύ γ᾽, εἰ δύνασαί τιν᾽ ἀμύντορα μερμηρίξαι,</l>
<l>φράζευ, ὅ κέν τις νῶϊν ἀμύνοι πρόφρονι θυμῷ.</l></q>
<l><milestone unit="para" ed="P" />τὸν δ᾽ αὖτε προσέειπε πολύτλας δῖος Ὀδυσσεύς:</l>
<q direct="unspecified"><l>τοιγὰρ ἐγὼν ἐρέω, σὺ δὲ σύνθεο καί μευ ἄκουσον:</l>
<l n="260">καὶ φράσαι ἤ κεν νῶϊν Ἀθήνη σὺν Διὶ πατρὶ</l>
<l>ἀρκέσει, ἦέ τιν᾽ ἄλλον ἀμύντορα μερμηρίξω.</l></q>
<l><milestone unit="para" ed="P" />τὸν δ᾽ αὖ Τηλέμαχος πεπνυμένος ἀντίον ηὔδα:</l>
<q direct="unspecified"><l>ἐσθλώ τοι τούτω γ᾽ ἐπαμύντορε, τοὺς ἀγορεύεις,</l>
<l>ὕψι περ ἐν νεφέεσσι καθημένω: ὥ τε καὶ ἄλλοις</l>
<l n="265">ἀνδράσι τε κρατέουσι καὶ ἀθανάτοισι θεοῖσι.</l></q>
<milestone n="266" unit="card" ed="p" />
<l><milestone unit="para" ed="P" />τὸν δ᾽ αὖτε προσέειπε πολύτλας δῖος Ὀδυσσεύς:</l>
<q direct="unspecified"><l>οὐ μέν τοι κείνω γε πολὺν χρόνον ἀμφὶς ἔσεσθον</l>
<l>φυλόπιδος κρατερῆς, ὁπότε μνηστῆρσι καὶ ἡμῖν</l>
<l>ἐν μεγάροισιν ἐμοῖσι μένος κρίνηται Ἄρηος.</l>
<l n="270">ἀλλὰ σὺ μὲν νῦν ἔρχευ ἅμ᾽ ἠοῖ φαινομένηφιν</l>
<l>οἴκαδε, καὶ μνηστῆρσιν ὑπερφιάλοισιν ὁμίλει:</l>
<l>αὐτὰρ ἐμὲ προτὶ ἄστυ συβώτης ὕστερον ἄξει,</l>
<l>πτωχῷ λευγαλέῳ ἐναλίγκιον ἠδὲ γέροντι.</l>
<l>εἰ δέ μ᾽ ἀτιμήσουσι δόμον κάτα, σὸν δὲ φίλον κῆρ</l>
<l n="275">τετλάτω ἐν στήθεσσι κακῶς πάσχοντος ἐμεῖο,</l>
<l>ἤν περ καὶ διὰ δῶμα ποδῶν ἕλκωσι θύραζε</l>
<l>ἢ βέλεσι βάλλωσι: σὺ δ᾽ εἰσορόων ἀνέχεσθαι.</l>
<l>ἀλλ᾽ ἦ τοι παύεσθαι ἀνωγέμεν ἀφροσυνάων,</l>
<l>μειλιχίοις ἐπέεσσι παραυδῶν: οἱ δέ τοι οὔ τι</l>
<l n="280">πείσονται: δὴ γάρ σφι παρίσταται αἴσιμον ἦμαρ.</l>
<l>ἄλλο δέ τοι ἐρέω, σὺ δ᾽ ἐνὶ φρεσὶ βάλλεο σῇσιν:</l>
<l>ὁππότε κεν πολύβουλος ἐνὶ φρεσὶ θῇσιν Ἀθήνη,</l>
<l>νεύσω μέν τοι ἐγὼ κεφαλῇ, σὺ δ᾽ ἔπειτα νοήσας</l>
<l>ὅσσα τοι ἐν μεγάροισιν Ἀρήϊα τεύχεα κεῖται</l>
<l n="285">ἐς μυχὸν ὑψηλοῦ θαλάμου καταθεῖναι ἀείρας</l>
<l>πάντα μάλ᾽: αὐτὰρ μνηστῆρας μαλακοῖς ἐπέεσσι</l>
<l>παρφάσθαι, ὅτε κέν σε μεταλλῶσιν ποθέοντες:</l>
<q direct="unspecified"><l><milestone unit="para" ed="P" />ἐκ καπνοῦ κατέθηκ᾽, ἐπεὶ οὐκέτι τοῖσιν ἐῴκει</l>
<l>οἷά ποτε Τροίηνδε κιὼν κατέλειπεν Ὀδυσσεύς,</l>
<l n="290">ἀλλὰ κατῄκισται,  ὅσσον πυρὸς ἵκετ᾽ ἀϋτμή.</l>
<l>πρὸς δ᾽ ἔτι καὶ τόδε μεῖζον ἐνὶ φρεσὶ θῆκε Κρονίων,</l>
<l>μή πως οἰνωθέντες, ἔριν στήσαντες ἐν ὑμῖν,</l>
<l>ἀλλήλους τρώσητε καταισχύνητέ τε δαῖτα</l>
<l>καὶ μνηστύν: αὐτὸς γὰρ ἐφέλκεται ἄνδρα σίδηρος.</l></q>
<l n="295">νῶϊν δ᾽ οἴοισιν δύο φάσγανα καὶ δύο δοῦρε</l>
<l>καλλιπέειν καὶ δοιὰ βοάγρια χερσὶν ἑλέσθαι,</l>
<l>ὡς ἂν ἐπιθύσαντες ἑλοίμεθα: τοὺς δέ κ᾽ ἔπειτα</l>
<l>Παλλὰς Ἀθηναίη θέλξει καὶ μητίετα Ζεύς.</l>
<l>ἄλλο δέ τοι ἐρέω, σὺ δ᾽ ἐνὶ φρεσὶ βάλλεο σῇσιν:</l>
<l n="300">εἰ ἐτεόν γ᾽ ἐμός ἐσσι καὶ αἵματος ἡμετέροιο,</l>
<l>μή τις ἔπειτ᾽ Ὀδυσῆος ἀκουσάτω ἔνδον ἐόντος,</l>
<l>μήτ᾽ οὖν Λαέρτης ἴστω τό γε μήτε συβώτης</l>
<l>μήτε τις οἰκήων μήτ᾽ αὐτὴ Πηνελόπεια,</l>
<l>ἀλλ᾽ οἶοι σύ τ᾽ ἐγώ τε γυναικῶν γνώομεν ἰθύν:</l>
<l n="305">καί κέ τεο δμώων ἀνδρῶν ἔτι πειρηθεῖμεν,</l>
<l>ἠμὲν ὅπου τις νῶϊ τίει καὶ δείδιε θυμῷ,</l>
<l>ἠδ᾽ ὅτις οὐκ ἀλέγει, σὲ δ᾽ ἀτιμᾷ τοῖον ἐόντα.</l></q>
<milestone n="308" unit="card" ed="p" />
<l><milestone unit="para" ed="P" />τὸν δ᾽ ἀπαμειβόμενος προσεφώνεε φαίδιμος υἱός</l>
<q direct="unspecified"><l>ὦ πάτερ, ἦ τοι ἐμὸν θυμὸν καὶ ἔπειτά γ᾽, ὀΐω,</l>
<l n="310">γνώσεαι: οὐ μὲν γάρ τι χαλιφροσύναι γέ μ᾽ ἔχουσιν:</l>
<l>ἀλλ᾽ οὔ τοι τόδε κέρδος ἐγὼν ἔσσεσθαι ὀΐω</l>
<l>ἡμῖν ἀμφοτέροισι: σὲ δὲ φράζεσθαι ἄνωγα.</l>
<l>δηθὰ γὰρ αὔτως εἴσῃ ἑκάστου πειρητίζων,</l>
<l>ἔργα μετερχόμενος: τοὶ δ᾽ ἐν μεγάροισιν ἕκηλοι</l>
<l n="315">χρήματα δαρδάπτουσιν ὑπέρβιον οὐδ᾽ ἔπι φειδώ.</l>
<l>ἀλλ᾽ ἦ τοί σε γυναῖκας ἐγὼ δεδάασθαι ἄνωγα,</l>
<l>αἵ τέ σ᾽ ἀτιμάζουσι καὶ αἳ νηλείτιδές εἰσιν:</l>
<l>ἀνδρῶν δ᾽ οὐκ ἂν ἐγώ γε κατὰ σταθμοὺς ἐθέλοιμι</l>
<l>ἡμέας πειράζειν, ἀλλ᾽ ὕστερα ταῦτα πένεσθαι,</l>
<l n="320">εἰ ἐτεόν γέ τι οἶσθα Διὸς τέρας αἰγιόχοιο.</l></q>
<l><milestone unit="para" ed="P" />ὣς οἱ μὲν τοιαῦτα πρὸς ἀλλήλους ἀγόρευον,</l>
<l>ἡ δ᾽ ἄρ᾽ ἔπειτ᾽ Ἰθάκηνδε κατήγετο νηῦς εὐεργής,</l>
<l>ἣ φέρε Τηλέμαχον Πυλόθεν καὶ πάντας ἑταίρους.</l>
<l>οἱ δ᾽ ὅτε δὴ λιμένος πολυβενθέος ἐντὸς ἵκοντο,</l>
<l n="325">νῆα μὲν οἵ γε μέλαιναν ἐπ᾽ ἠπείροιο ἔρυσσαν,</l>
<l>τεύχεα δέ σφ᾽ ἀπένεικαν ὑπέρθυμοι θεράποντες,</l>
<l>αὐτίκα δ᾽ ἐς Κλυτίοιο φέρον περικαλλέα δῶρα.</l>
<l>αὐτὰρ κήρυκα πρόεσαν δόμον εἰς Ὀδυσῆος,</l>
<l>ἀγγελίην ἐρέοντα περίφρονι Πηνελοπείῃ,</l>
<l n="330">οὕνεκα Τηλέμαχος μὲν ἐπ᾽ ἀγροῦ,  νῆα δ᾽ ἀνώγει</l>
<l>ἄστυδ᾽ ἀποπλείειν, ἵνα μὴ δείσασ᾽ ἐνὶ θυμῷ</l>
<l>ἰφθίμη βασίλεια τέρεν κατὰ δάκρυον εἴβοι</l>
<l>τὼ δὲ συναντήτην κῆρυξ καὶ δῖος ὑφορβὸς</l>
<l>τῆς αὐτῆς ἕνεκ᾽ ἀγγελίης, ἐρέοντε γυναικί.</l>
<l n="335">ἀλλ᾽ ὅτε δή ῥ᾽ ἵκοντο δόμον θείου βασιλῆος,</l>
<l>κῆρυξ μέν ῥα μέσῃσι μετὰ δμῳῇσιν ἔειπεν:</l>
<q direct="unspecified"><l>ἤδη τοι, βασίλεια, φίλος πάϊς εἰλήλουθε.</l></q>
<l><milestone unit="para" ed="P" />Πηνελοπείῃ δ᾽ εἶπε συβώτης ἄγχι παραστὰς</l>
<l>πάνθ᾽ ὅσα οἱ φίλος υἱὸς ἀνώγει μυθήσασθαι.</l>
<l n="340">αὐτὰρ ἐπεὶ δὴ πᾶσαν ἐφημοσύνην ἀπέειπε,</l>
<l>βῆ ῥ᾽ ἴμεναι μεθ᾽ ὕας, λίπε δ᾽ ἕρκεά τε μέγαρόν τε.</l>
<l><milestone unit="para" ed="P" />μνηστῆρες δ᾽ ἀκάχοντο κατήφησάν τ᾽ ἐνὶ θυμῷ,</l>
<l>ἐκ δ᾽ ἦλθον μεγάροιο παρὲκ μέγα τειχίον αὐλῆς,</l>
<l>αὐτοῦ δὲ προπάροιθε θυράων ἑδριόωντο.</l>
<l n="345">τοῖσιν δ᾽ Εὐρύμαχος,  Πολύβου πάϊς, ἦρχ᾽ ἀγορεύειν:</l>
<q direct="unspecified"><l><milestone unit="para" ed="P" />ὦ φίλοι, ἦ μέγα ἔργον ὑπερφιάλως τετέλεσται</l>
<l>Τηλεμάχῳ ὁδὸς ἥδε: φάμεν δέ οἱ οὐ τελέεσθαι.</l>
<l>ἀλλ᾽ ἄγε νῆα μέλαιναν ἐρύσσομεν ἥ τις ἀρίστη,</l>
<l>ἐς δ᾽ ἐρέτας ἁλιῆας ἀγείρομεν, οἵ κε τάχιστα</l>
<l n="350">κείνοις ἀγγείλωσι θοῶς οἶκόνδε νέεσθαι.</l></q>
<milestone n="351" unit="card" ed="p" />
<l><milestone unit="para" ed="P" />οὔ πω πᾶν εἴρηθ᾽, ὅτ᾽ ἄρ᾽ Ἀμφίνομος ἴδε νῆα,</l>
<l>στρεφθεὶς ἐκ χώρης, λιμένος πολυβενθέος ἐντός,</l>
<l>ἱστία τε στέλλοντας ἐρετμά τε χερσὶν ἔχοντας.</l>
<l>ἡδὺ δ᾽ ἄρ᾽ ἐκγελάσας μετεφώνεεν οἷς ἑτάροισι:</l>
<q direct="unspecified"><l n="355"><milestone unit="para" ed="P" />μή τιν᾽ ἔτ᾽ ἀγγελίην ὀτρύνομεν: οἵδε γὰρ ἔνδον.</l>
<l>ἤ τίς σφιν τόδ᾽ ἔειπε θεῶν, ἢ εἴσιδον αὐτοὶ</l>
<l>νῆα παρερχομένην, τὴν δ᾽ οὐκ ἐδύναντο κιχῆναι.</l></q>
<l><milestone unit="para" ed="P" />ὣς ἔφαθ᾽, οἱ δ᾽ ἀνστάντες ἔβαν ἐπὶ θῖνα θαλάσσης,</l>
<l>αἶψα δὲ νῆα μέλαιναν ἐπ᾽ ἠπείροιο ἔρυσσαν,</l>
<l n="360">τεύχεα δέ σφ᾽ ἀπένεικαν ὑπέρθυμοι θεράποντες.</l>
<l>αὐτοὶ δ᾽ εἰς ἀγορὴν κίον ἀθρόοι, οὐδέ τιν᾽ ἄλλον</l>
<l>εἴων οὔτε νέων μεταΐζειν οὔτε γερόντων.</l>
<l>τοῖσιν δ᾽ Ἀντίνοος μετέφη, Εὐπείθεος υἱός:</l>
<q direct="unspecified"><l><milestone unit="para" ed="P" />ὢ πόποι, ὡς τόνδ᾽ ἄνδρα θεοὶ κακότητος ἔλυσαν.</l>
<l n="365">ἤματα μὲν σκοποὶ ἷζον ἐπ᾽ ἄκριας ἠνεμοέσσας</l>
<l>αἰὲν ἐπασσύτεροι: ἅμα δ᾽ ἠελίῳ καταδύντι</l>
<l>οὔ ποτ᾽ ἐπ᾽ ἠπείρου νύκτ᾽ ἄσαμεν, ἀλλ᾽ ἐνὶ πόντῳ</l>
<l>νηῒ θοῇ πλείοντες ἐμίμνομεν Ἠῶ δῖαν,</l>
<l>Τηλέμαχον λοχόωντες, ἵνα φθίσωμεν ἑλόντες</l>
<l n="370">αὐτόν: τὸν δ᾽ ἄρα τῆος ἀπήγαγεν οἴκαδε δαίμων,</l>
<l>ἡμεῖς δ᾽ ἐνθάδε οἱ φραζώμεθα λυγρὸν ὄλεθρον</l>
<l>Τηλεμάχῳ, μηδ᾽ ἧμας ὑπεκφύγοι: οὐ γὰρ ὀΐω</l>
<l>τούτου γε ζώοντος ἀνύσσεσθαι τάδε ἔργα.</l>
<l>αὐτὸς μὲν γὰρ ἐπιστήμων βουλῇ τε νόῳ τε,</l>
<l n="375">λαοὶ δ᾽ οὐκέτι πάμπαν ἐφ᾽ ἡμῖν ἦρα φέρουσιν.</l>
<l>ἀλλ᾽ ἄγετε, πρὶν κεῖνον ὁμηγυρίσασθαι Ἀχαιοὺς</l>
<l>εἰς ἀγορήν—οὐ γάρ τι μεθησέμεναί μιν ὀΐω,</l>
<l>ἀλλ᾽ ἀπομηνίσει, ἐρέει δ᾽ ἐν πᾶσιν ἀναστὰς</l>
<l>οὕνεκά οἱ φόνον αἰπὺν ἐράπτομεν οὐδ᾽ ἐκίχημεν:</l>
<l n="380">οἱ δ᾽ οὐκ αἰνήσουσιν ἀκούοντες κακὰ ἔργα:</l>
<l>μή τι κακὸν ῥέξωσι καὶ ἡμέας ἐξελάσωσι</l>
<l>γαίης ἡμετέρης, ἄλλων δ᾽ ἀφικώμεθα δῆμον:</l>
<l>ἀλλὰ φθέωμεν ἑλόντες ἐπ᾽ ἀγροῦ νόσφι πόληος</l>
<l>ἢ ἐν ὁδῷ: βίοτον δ᾽ αὐτοὶ καὶ κτήματ᾽ ἔχωμεν,</l>
<l n="385">δασσάμενοι κατὰ μοῖραν ἐφ᾽ ἡμέας,  οἰκία δ᾽ αὖτε</l>
<l>κείνου μητέρι δοῖμεν ἔχειν ἠδ᾽ ὅστις ὀπυίοι.</l>
<l>εἰ δ᾽ ὑμῖν ὅδε μῦθος ἀφανδάνει, ἀλλὰ βόλεσθε</l>
<l>αὐτόν τε ζώειν καὶ ἔχειν πατρώϊα πάντα,</l>
<l>μή οἱ χρήματ᾽ ἔπειτα ἅλις θυμηδέ᾽ ἔδωμεν</l>
<l n="390">ἐνθάδ᾽ ἀγειρόμενοι,  ἀλλ᾽ ἐκ μεγάροιο ἕκαστος</l>
<l>μνάσθω ἐέδνοισιν διζήμενος: ἡ δέ κ᾽ ἔπειτα</l>
<l>γήμαιθ᾽ ὅς κε πλεῖστα πόροι καὶ μόρσιμος ἔλθοι.</l></q>
<milestone n="393" unit="card" ed="p" />
<l><milestone unit="para" ed="P" />ὣς ἔφαθ᾽, οἱ δ᾽ ἄρα πάντες ἀκὴν ἐγένοντο σιωπῇ.</l>
<l>τοῖσιν δ᾽ Ἀμφίνομος ἀγορήσατο καὶ μετέειπε,</l>
<l n="395">Νίσου φαίδιμος υἱός,  Ἀρητιάδαο ἄνακτος,</l>
<l>ὅς ῥ᾽ ἐκ Δουλιχίου πολυπύρου, ποιήεντος,</l>
<l>ἡγεῖτο μνηστῆρσι, μάλιστα δὲ Πηνελοπείῃ</l>
<l>ἥνδανε μύθοισι: φρεσὶ γὰρ κέχρητ᾽ ἀγαθῇσιν:</l>
<l>ὅ σφιν ἐϋφρονέων ἀγορήσατο καὶ μετέειπεν:</l>
<q direct="unspecified"><l n="400"><milestone unit="para" ed="P" />ὦ φίλοι,  οὐκ ἂν ἐγώ γε κατακτείνειν ἐθέλοιμι</l>
<l>Τηλέμαχον: δεινὸν δὲ γένος βασιλήϊόν ἐστιν</l>
<l>κτείνειν: ἀλλὰ πρῶτα θεῶν εἰρώμεθα βουλάς.</l>
<l>εἰ μέν κ᾽ αἰνήσωσι Διὸς μεγάλοιο θέμιστες,</l>
<l>αὐτός τε κτενέω τούς τ᾽ ἄλλους πάντας ἀνώξω:</l>
<l n="405">εἰ δέ κ᾽ ἀποτρωπῶσι θεοί,  παύσασθαι ἄνωγα.</l></q>
<l><milestone unit="para" ed="P" />ὣς ἔφατ᾽ Ἀμφίνομος, τοῖσιν δ᾽ ἐπιήνδανε μῦθος.</l>
<l>αὐτίκ᾽ ἔπειτ᾽ ἀνστάντες ἔβαν δόμον εἰς Ὀδυσῆος,</l>
<l>ἐλθόντες δὲ καθῖζον ἐπὶ ξεστοῖσι θρόνοισιν.</l>
<l><milestone unit="para" ed="P" />ἡ δ᾽ αὖτ᾽ ἄλλ᾽ ἐνόησε περίφρων Πηνελόπεια,</l>
<l n="410">μνηστήρεσσι φανῆναι ὑπέρβιον ὕβριν ἔχουσι.</l>
<l>πεύθετο γὰρ οὗ παιδὸς ἐνὶ μεγάροισιν ὄλεθρον:</l>
<l>κῆρυξ γὰρ οἱ ἔειπε Μέδων, ὃς ἐπεύθετο βουλάς.</l>
<l>βῆ δ᾽ ἰέναι μέγαρόνδε σὺν ἀμφιπόλοισι γυναιξίν.</l>
<l>ἀλλ᾽ ὅτε δὴ μνηστῆρας ἀφίκετο δῖα γυναικῶν,</l>
<l n="415">στῆ ῥα παρὰ σταθμὸν τέγεος πύκα ποιητοῖο,</l>
<l>ἄντα παρειάων σχομένη λιπαρὰ κρήδεμνα,</l>
<l>Ἀντίνοον δ᾽ ἐνένιπεν ἔπος τ᾽ ἔφατ᾽ ἔκ τ᾽ ὀνόμαζεν:</l>
<q direct="unspecified"><l><milestone unit="para" ed="P" />Ἀντίνο᾽, ὕβριν ἔχων, κακομήχανε, καὶ δέ σέ φασιν</l>
<l>ἐν δήμῳ Ἰθάκης μεθ᾽ ὁμήλικας ἔμμεν ἄριστον</l>
<l n="420">βουλῇ καὶ μύθοισι: σὺ δ᾽ οὐκ ἄρα τοῖος ἔησθα.</l>
<l>μάργε, τίη δὲ σὺ Τηλεμάχῳ θάνατόν τε μόρον τε</l>
<l>ῥάπτεις, οὐδ᾽ ἱκέτας ἐμπάζεαι, οἷσιν ἄρα Ζεὺς</l>
<l>μάρτυρος; οὐδ᾽ ὁσίη κακὰ ῥάπτειν ἀλλήλοισιν.</l>
<l>ἦ οὐκ οἶσθ᾽ ὅτε δεῦρο πατὴρ τεὸς ἵκετο φεύγων,</l>
<l n="425">δῆμον ὑποδείσας;  δὴ γὰρ κεχολώατο λίην,</l>
<l>οὕνεκα ληϊστῆρσιν ἐπισπόμενος Ταφίοισιν</l>
<l>ἤκαχε Θεσπρωτούς: οἱ δ᾽ ἡμῖν ἄρθμιοι ἦσαν:</l>
<l>τόν ῥ᾽ ἔθελον φθῖσαι καὶ ἀπορραῖσαι φίλον ἦτορ</l>
<l>ἠδὲ κατὰ ζωὴν φαγέειν μενοεικέα πολλήν:</l>
<l n="430">ἀλλ᾽ Ὀδυσεὺς κατέρυκε καὶ ἔσχεθεν ἱεμένους περ.</l>
<l>τοῦ νῦν οἶκον ἄτιμον ἔδεις, μνάᾳ δὲ γυναῖκα</l>
<l>παῖδά τ᾽ ἀποκτείνεις, ἐμὲ δὲ μεγάλως ἀκαχίζεις:</l>
<l>ἀλλά σε παύσασθαι κέλομαι καὶ ἀνωγέμεν ἄλλους.</l></q>
<milestone n="434" unit="card" ed="p" />
<l><milestone unit="para" ed="P" />τὴν δ᾽ αὖτ᾽ Εὐρύμαχος, Πολύβου πάϊς, ἀντίον ηὔδα:</l>
<q direct="unspecified"><l n="435">κούρη Ἰκαρίοιο,  περίφρον Πηνελόπεια,</l>
<l>θάρσει: μή τοι ταῦτα μετὰ φρεσὶ σῇσι μελόντων.</l>
<l>οὐκ ἔσθ᾽ οὗτος ἀνὴρ οὐδ᾽ ἔσσεται οὐδὲ γένηται,</l>
<l>ὅς κεν Τηλεμάχῳ σῷ υἱέϊ χεῖρας ἐποίσει</l>
<l>ζώοντός γ᾽ ἐμέθεν καὶ ἐπὶ χθονὶ δερκομένοιο.</l>
<l n="440">ὧδε γὰρ ἐξερέω,  καὶ μὴν τετελεσμένον ἔσται:</l>
<l>αἶψά οἱ αἷμα κελαινὸν ἐρωήσει περὶ δουρὶ</l>
<l>ἡμετέρῳ, ἐπεὶ ἦ καὶ ἐμὲ πτολίπορθος Ὀδυσσεὺς</l>
<l>πολλάκι γούνασιν οἷσιν ἐφεσσάμενος κρέας ὀπτὸν</l>
<l>ἐν χείρεσσιν ἔθηκεν, ἐπέσχε τε οἶνον ἐρυθρόν.</l>
<l n="445">τῷ μοι Τηλέμαχος πάντων πολὺ φίλτατός ἐστιν</l>
<l>ἀνδρῶν, οὐδέ τί μιν θάνατον τρομέεσθαι ἄνωγα</l>
<l>ἔκ γε μνηστήρων: θεόθεν δ᾽ οὐκ ἔστ᾽ ἀλέασθαι.</l></q>
<l><milestone unit="para" ed="P" />ὣς φάτο θαρσύνων, τῷ δ᾽ ἤρτυεν αὐτὸς ὄλεθρον.</l>
<l>ἡ μὲν ἄρ᾽ εἰσαναβᾶσ᾽ ὑπερώϊα σιγαλόεντα</l>
<l n="450">κλαῖεν ἔπειτ᾽ Ὀδυσῆα,  φίλον πόσιν, ὄφρα οἱ ὕπνον</l>
<l>ἡδὺν ἐπὶ βλεφάροισι βάλε γλαυκῶπις Ἀθήνη.</l>
<l><milestone unit="para" ed="P" />ἑσπέριος δ᾽ Ὀδυσῆϊ καὶ υἱέϊ δῖος ὑφορβὸς</l>
<l>ἤλυθεν: οἱ δ᾽ ἄρα δόρπον ἐπισταδὸν ὡπλίζοντο,</l>
<l>σῦν ἱερεύσαντες ἐνιαύσιον. αὐτὰρ Ἀθήνη,</l>
<l n="455">ἄγχι παρισταμένη,  Λαερτιάδην Ὀδυσῆα</l>
<l>ῥάβδῳ πεπληγυῖα πάλιν ποίησε γέροντα,</l>
<l>λυγρὰ δὲ εἵματα ἕσσε περὶ χροΐ, μή ἑ συβώτης</l>
<l>γνοίη ἐσάντα ἰδὼν καὶ ἐχέφρονι Πηνελοπείῃ</l>
<l>ἔλθοι ἀπαγγέλλων μηδὲ φρεσὶν εἰρύσσαιτο.</l>
<l n="460">τὸν καὶ Τηλέμαχος πρότερος πρὸς μῦθον ἔειπεν:</l>
<q direct="unspecified"><l>ἦλθες, δῖ᾽ Εὔμαιε. τί δὴ κλέος ἔστ᾽ ἀνὰ ἄστυ;</l>
<l>ἦ ῥ᾽ ἤδη μνηστῆρες ἀγήνορες ἔνδον ἔασιν</l>
<l>ἐκ λόχου, ἦ ἔτι μ᾽ αὖτ᾽ εἰρύαται οἴκαδ᾽ ἰόντα;</l></q>
<l><milestone unit="para" ed="P" />τὸν δ᾽ ἀπαμειβόμενος προσέφης, Εὔμαιε συβῶτα:</l>
<q direct="unspecified"><l n="465">οὐκ ἔμελέν μοι ταῦτα μεταλλῆσαι καὶ ἐρέσθαι</l>
<l>ἄστυ καταβλώσκοντα: τάχιστά με θυμὸς ἀνώγει</l>
<l>ἀγγελίην εἰπόντα πάλιν δεῦρ᾽ ἀπονέεσθαι.</l>
<l>ὡμήρησε δέ μοι παρ᾽ ἑταίρων ἄγγελος ὠκύς,</l>
<l>κῆρυξ, ὃς δὴ πρῶτος ἔπος σῇ μητρὶ ἔειπεν.</l>
<l n="470">ἄλλο δέ τοι τό γε οἶδα: τὸ γὰρ ἴδον ὀφθαλμοῖσιν.</l>
<l>ἤδη ὑπὲρ πόλιος, ὅθι θ᾽ Ἕρμαιος λόφος ἐστίν,</l>
<l>ἦα κιών, ὅτε νῆα θοὴν ἰδόμην κατιοῦσαν</l>
<l>ἐς λιμέν᾽ ἡμέτερον: πολλοὶ δ᾽ ἔσαν ἄνδρες ἐν αὐτῇ,</l>
<l>βεβρίθει δὲ σάκεσσι καὶ ἔγχεσιν ἀμφιγύοισι:</l>
<l n="475">καὶ σφέας ὠΐσθην τοὺς ἔμμεναι, οὐδέ τι οἶδα.</l></q>
<l><milestone unit="para" ed="P" />ὣς φάτο, μείδησεν δ᾽ ἱερὴ ἲς Τηλεμάχοιο</l>
<l>ἐς πατέρ᾽ ὀφθαλμοῖσιν ἰδών, ἀλέεινε δ᾽ ὑφορβόν.</l>
<l><milestone unit="para" ed="P" />οἱ δ᾽ ἐπεὶ οὖν παύσαντο πόνου τετύκοντό τε δαῖτα,</l>
<l>δαίνυντ᾽, οὐδέ τι θυμὸς ἐδεύετο δαιτὸς ἐΐσης.</l>
<l n="480">αὐτὰρ ἐπεὶ πόσιος καὶ ἐδητύος ἐξ ἔρον ἕντο,</l>
<l>κοίτου τε μνήσαντο καὶ ὕπνου δῶρον ἕλοντο.</l>
</div1></body></text></TEI.2>