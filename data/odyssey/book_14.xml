<?xml version="1.0" encoding="utf-8"?>
<TEI.2><text><body><div1 n="14" type="Book" org="uniform" sample="complete">
<milestone n="1" unit="card" ed="p" />
<l>αὐτὰρ ὁ ἐκ λιμένος προσέβη τρηχεῖαν ἀταρπὸν</l>
<l>χῶρον ἀν᾽ ὑλήεντα δι᾽ ἄκριας, ᾗ οἱ Ἀθήνη</l>
<l>πέφραδε δῖον ὑφορβόν, ὅ οἱ βιότοιο μάλιστα</l>
<l>κήδετο οἰκήων, οὓς κτήσατο δῖος Ὀδυσσεύς.</l>
<l n="5"><milestone unit="para" ed="P" />τὸν δ᾽ ἄρ᾽ ἐνὶ προδόμῳ εὗρ᾽ ἥμενον,  ἔνθα οἱ αὐλὴ</l>
<l>ὑψηλὴ δέδμητο, περισκέπτῳ ἐνὶ χώρῳ,</l>
<l>καλή τε μεγάλη τε, περίδρομος: ἥν ῥα συβώτης</l>
<l>αὐτὸς δείμαθ᾽ ὕεσσιν ἀποιχομένοιο ἄνακτος,</l>
<l>νόσφιν δεσποίνης καὶ Λαέρταο γέροντος,</l>
<l n="10">ῥυτοῖσιν λάεσσι καὶ ἐθρίγκωσεν ἀχέρδῳ:</l>
<l>σταυροὺς δ᾽ ἐκτὸς ἔλασσε διαμπερὲς ἔνθα καὶ ἔνθα,</l>
<l>πυκνοὺς καὶ θαμέας, τὸ μέλαν δρυὸς ἀμφικεάσσας:</l>
<l>ἔντοσθεν δ᾽ αὐλῆς συφεοὺς δυοκαίδεκα ποίει</l>
<l>πλησίον ἀλλήλων, εὐνὰς συσίν: ἐν δὲ ἑκάστῳ</l>
<l n="15">πεντήκοντα σύες χαμαιευνάδες ἐρχατόωντο,</l>
<l>θήλειαι τοκάδες: τοὶ δ᾽ ἄρσενες ἐκτὸς ἴαυον,</l>
<l>πολλὸν παυρότεροι: τοὺς γὰρ μινύθεσκον ἔδοντες</l>
<l>ἀντίθεοι μνηστῆρες, ἐπεὶ προΐαλλε συβώτης</l>
<l>αἰεὶ ζατρεφέων σιάλων τὸν ἄριστον ἁπάντων:</l>
<l n="20">οἱ δὲ τριηκόσιοί τε καὶ ἑξήκοντα πέλοντο.</l>
<l>πὰρ δὲ κύνες, θήρεσσιν ἐοικότες αἰὲν ἴαυον</l>
<l>τέσσαρες, οὓς ἔθρεψε συβώτης, ὄρχαμος ἀνδρῶν.</l>
<l>αὐτὸς δ᾽ ἀμφὶ πόδεσσιν ἑοῖς ἀράρισκε πέδιλα,</l>
<l>τάμνων δέρμα βόειον ἐϋχροές: οἱ δὲ δὴ ἄλλοι</l>
<l n="25">ᾤχοντ᾽ ἄλλυδις ἄλλος ἅμ᾽ ἀγρομένοισι σύεσσιν,</l>
<l>οἱ τρεῖς: τὸν δὲ τέταρτον ἀποπροέηκε πόλινδε</l>
<l>σῦν ἀγέμεν μνηστῆρσιν ὑπερφιάλοισιν ἀνάγκῃ,</l>
<l>ὄφρ᾽ ἱερεύσαντες κρειῶν κορεσαίατο θυμόν.</l>
<l><milestone unit="para" ed="P" />ἐξαπίνης δ᾽ Ὀδυσῆα ἴδον κύνες ὑλακόμωροι.</l>
<l n="30">οἱ μὲν κεκλήγοντες ἐπέδραμον: αὐτὰρ Ὀδυσσεὺς</l>
<l>ἕζετο κερδοσύνη, σκῆπτρον δέ οἱ ἔκπεσε χειρός.</l>
<l>ἔνθα κεν ᾧ πὰρ σταθμῷ ἀεικέλιον πάθεν ἄλγος:</l>
<l>ἀλλὰ συβώτης ὦκα ποσὶ κραιπνοῖσι μετασπὼν</l>
<l>ἔσσυτ᾽ ἀνὰ πρόθυρον, σκῦτος δέ οἱ ἔκπεσε χειρός.</l>
<l n="35">τοὺς μὲν ὁμοκλήσας σεῦεν κύνας ἄλλυδις ἄλλον</l>
<l>πυκνῇσιν λιθάδεσσιν: ὁ δὲ προσέειπεν ἄνακτα:</l>
<q direct="unspecified"><l><milestone unit="para" ed="P" />ὦ γέρον, ἦ ὀλίγου σε κύνες διεδηλήσαντο</l>
<l>ἐξαπίνης, καί κέν μοι ἐλεγχείην κατέχευας.</l>
<l>καὶ δέ μοι ἄλλα θεοὶ δόσαν ἄλγεά τε στοναχάς τε:</l>
<l n="40">ἀντιθέου γὰρ ἄνακτος ὀδυρόμενος καὶ ἀχεύων</l>
<l>ἧμαι, ἄλλοισιν δὲ σύας σιάλους ἀτιτάλλω</l>
<l>ἔδμεναι: αὐτὰρ κεῖνος ἐελδόμενός που ἐδωδῆς</l>
<l>πλάζετ᾽ ἐπ᾽ ἀλλοθρόων ἀνδρῶν δῆμόν τε πόλιν τε,</l>
<l>εἴ που ἔτι ζώει καὶ ὁρᾷ φάος ἠελίοιο.</l>
<l n="45">ἀλλ᾽ ἕπεο,  κλισίηνδ᾽ ἴομεν, γέρον, ὄφρα καὶ αὐτός,</l>
<l>σίτου καὶ οἴνοιο κορεσσάμενος κατὰ θυμόν,</l>
<l>εἴπῃς ὁππόθεν ἐσσὶ καὶ ὁππόσα κήδε᾽ ἀνέτλης.</l></q>
<milestone n="48" unit="card" ed="p" />
<l><milestone unit="para" ed="P" />ὣς εἰπὼν κλισίηνδ᾽ ἡγήσατο δῖος ὑφορβός,</l>
<l>εἷσεν δ᾽ εἰσαγαγών, ῥῶπας δ᾽ ὑπέχευε δασείας,</l>
<l n="50">ἐστόρεσεν δ᾽ ἐπὶ δέρμα ἰονθάδος ἀγρίου αἰγός,</l>
<l>αὐτοῦ ἐνεύναιον, μέγα καὶ δασύ. χαῖρε δ᾽ Ὀδυσσεὺς</l>
<l>ὅττι μιν ὣς ὑπέδεκτο, ἔπος τ᾽ ἔφατ᾽ ἔκ τ᾽ ὀνόμαζεν:</l>
<q direct="unspecified"><l><milestone unit="para" ed="P" />Ζεύς τοι δοίη, ξεῖνε, καὶ ἀθάνατοι θεοὶ ἄλλοι</l>
<l>ὅττι μάλιστ᾽ ἐθέλεις, ὅτι με πρόφρων ὑπέδεξο.</l></q>
<l n="55">τὸν δ᾽ ἀπαμειβόμενος προσέφης, Εὔμαιε συβῶτα:</l>
<q direct="unspecified"><l>ξεῖν᾽, οὔ μοι θέμις ἔστ᾽, οὐδ᾽ εἰ κακίων σέθεν ἔλθοι,</l>
<l>ξεῖνον ἀτιμῆσαι: πρὸς γὰρ Διός εἰσιν ἅπαντες</l>
<l>ξεῖνοί τε πτωχοί τε: δόσις δ᾽ ὀλίγη τε φίλη τε</l>
<l>γίγνεται ἡμετέρη: ἡ γὰρ δμώων δίκη ἐστὶν</l>
<l n="60">αἰεὶ δειδιότων,  ὅτ᾽ ἐπικρατέωσιν ἄνακτες</l>
<l>οἱ νέοι. ἦ γὰρ τοῦ γε θεοὶ κατὰ νόστον ἔδησαν,</l>
<l>ὅς κεν ἔμ᾽ ἐνδυκέως ἐφίλει καὶ κτῆσιν ὄπασσεν,</l>
<l n="64">οἶκόν τε κλῆρόν τε πολυμνήστην τε γυναῖκα,</l>
<l n="63">οἷά τε ᾧ οἰκῆϊ ἄναξ εὔθυμος ἔδωκεν,</l>
<l n="65">ὅς οἱ πολλὰ κάμῃσι,  θεὸς δ᾽ ἐπὶ ἔργον ἀέξῃ,</l>
<l>ὡς καὶ ἐμοὶ τόδε ἔργον ἀέξεται, ᾧ ἐπιμίμνω.</l>
<l>τῷ κέ με πόλλ᾽ ὤνησεν ἄναξ, εἰ αὐτόθ᾽ ἐγήρα:</l>
<l>ἀλλ᾽ ὄλεθ᾽—ὡς ὤφελλ᾽ Ἑλένης ἀπὸ φῦλον ὀλέσθαι</l>
<l>πρόχνυ, ἐπεὶ πολλῶν ἀνδρῶν ὑπὸ γούνατ᾽ ἔλυσε:</l>
<l n="70">καὶ γὰρ κεῖνος ἔβη Ἀγαμέμνονος εἵνεκα τιμῆς</l>
<l>Ἴλιον εἰς εὔπωλον, ἵνα Τρώεσσι μάχοιτο.</l></q>
<milestone n="72" unit="card" ed="p" />
<l><milestone unit="para" ed="P" />ὣς εἰπὼν ζωστῆρι θοῶς συνέεργε χιτῶνα,</l>
<l>βῆ δ᾽ ἴμεν ἐς συφεούς, ὅθι ἔθνεα ἔρχατο χοίρων.</l>
<l>ἔνθεν ἑλὼν δύ᾽ ἔνεικε καὶ ἀμφοτέρους ἱέρευσεν,</l>
<l n="75">εὗσέ τε μίστυλλέν τε καὶ ἀμφ᾽ ὀβελοῖσιν ἔπειρεν.</l>
<l>ὀπτήσας δ᾽ ἄρα πάντα φέρων παρέθηκ᾽ Ὀδυσῆϊ</l>
<l>θέρμ᾽ αὐτοῖς ὀβελοῖσιν: ὁ δ᾽ ἄλφιτα λευκὰ πάλυνεν:</l>
<l>ἐν δ᾽ ἄρα κισσυβίῳ κίρνη μελιηδέα οἶνον,</l>
<l>αὐτὸς δ᾽ ἀντίον ἷζεν, ἐποτρύνων δὲ προσηύδα:</l>
<q direct="unspecified"><l n="80"><milestone unit="para" ed="P" />ἔσθιε νῦν, ὦ ξεῖνε, τά τε δμώεσσι πάρεστι,</l>
<l>χοίρε᾽: ἀτὰρ σιάλους γε σύας μνηστῆρες ἔδουσιν,</l>
<l>οὐκ ὄπιδα φρονέοντες ἐνὶ φρεσὶν οὐδ᾽ ἐλεητύν.</l>
<l>οὐ μὲν σχέτλια ἔργα θεοὶ μάκαρες φιλέουσιν,</l>
<l>ἀλλὰ δίκην τίουσι καὶ αἴσιμα ἔργ᾽ ἀνθρώπων.</l>
<l n="85">καὶ μὲν δυσμενέες καὶ ἀνάρσιοι,  οἵ τ᾽ ἐπὶ γαίης</l>
<l>ἀλλοτρίης βῶσιν καί σφι Ζεὺς ληΐδα δώῃ,</l>
<l>πλησάμενοι δέ τε νῆας ἔβαν οἶκόνδε νέεσθαι,</l>
<l>καὶ μὲν τοῖς ὄπιδος κρατερὸν δέος ἐν φρεσὶ πίπτει.</l>
<l>οἵδε δὲ καί τι ἴσασι, θεοῦ δέ τιν᾽ ἔκλυον αὐδήν,</l>
<l n="90">κείνου λυγρὸν ὄλεθρον,  ὅτ᾽ οὐκ ἐθέλουσι δικαίως</l>
<l>μνᾶσθαι οὐδὲ νέεσθαι ἐπὶ σφέτερ᾽, ἀλλὰ ἕκηλοι</l>
<l>κτήματα δαρδάπτουσιν ὑπέρβιον, οὐδ᾽ ἔπι φειδώ.</l>
<l>ὅσσαι γὰρ νύκτες τε καὶ ἡμέραι ἐκ Διός εἰσιν,</l>
<l>οὔ ποθ᾽ ἓν ἱρεύουσ᾽ ἱερήϊον, οὐδὲ δύ᾽ οἴω:</l>
<l n="95">οἶνον δὲ φθινύθουσιν ὑπέρβιον ἐξαφύοντες.</l>
<l>ἦ γάρ οἱ ζωή γ᾽ ἦν ἄσπετος: οὔ τινι τόσση</l>
<l>ἀνδρῶν ἡρώων, οὔτ᾽ ἠπείροιο μελαίνης</l>
<l>οὔτ᾽ αὐτῆς Ἰθάκης: οὐδὲ ξυνεείκοσι φωτῶν</l>
<l>ἔστ᾽ ἄφενος τοσσοῦτον: ἐγὼ δέ κέ τοι καταλέξω.</l>
<l n="100">δώδεκ᾽ ἐν ἠπείρῳ ἀγέλαι: τόσα πώεα οἰῶν,</l>
<l>τόσσα συῶν συβόσια, τόσ᾽ αἰπόλια πλατέ᾽ αἰγῶν</l>
<l>βόσκουσι ξεῖνοί τε καὶ αὐτοῦ βώτορες ἄνδρες.</l>
<l>ἐνθάδε δ᾽ αἰπόλια πλατέ᾽ αἰγῶν ἕνδεκα πάντα</l>
<l>ἐσχατιῇ βόσκοντ᾽, ἐπὶ δ᾽ ἀνέρες ἐσθλοὶ ὄρονται.</l>
<l n="105">τῶν αἰεί σφιν ἕκαστος ἐπ᾽ ἤματι μῆλον ἀγινεῖ,</l>
<l>ζατρεφέων αἰγῶν ὅς τις φαίνηται ἄριστος.</l>
<l>αὐτὰρ ἐγὼ σῦς τάσδε φυλάσσω τε ῥύομαί τε,</l>
<l>καί σφι συῶν τὸν ἄριστον ἐῢ κρίνας ἀποπέμπω.</l></q>
<milestone n="109" unit="card" ed="p" />
<l><milestone unit="para" ed="P" />ὣς φάθ᾽, ὁ δ᾽ ἐνδυκέως κρέα τ᾽ ἤσθιε πῖνέ τε οἶνον</l>
<l n="110">ἁρπαλέως ἀκέων,  κακὰ δὲ μνηστῆρσι φύτευεν.</l>
<l>αὐτὰρ ἐπεὶ δείπνησε καὶ ἤραρε θυμὸν ἐδωδῇ,</l>
<l>καί οἱ πλησάμενος δῶκε σκύφον, ᾧ περ ἔπινεν,</l>
<l>οἴνου ἐνίπλειον: ὁ δ᾽ ἐδέξατο, χαῖρε δὲ θυμῷ,</l>
<l>καί μιν φωνήσας ἔπεα πτερόεντα προσηύδα:</l>
<q direct="unspecified"><l n="115"><milestone unit="para" ed="P" />ὦ φίλε,  τίς γάρ σε πρίατο κτεάτεσσιν ἑοῖσιν,</l>
<l>ὧδε μάλ᾽ ἀφνειὸς καὶ καρτερὸς ὡς ἀγορεύεις;</l>
<l>φῆς δ᾽ αὐτὸν φθίσθαι Ἀγαμέμνονος εἵνεκα τιμῆς.</l>
<l>εἰπέ μοι, αἴ κέ ποθι γνώω τοιοῦτον ἐόντα.</l>
<l>Ζεὺς γάρ που τό γε οἶδε καὶ ἀθάνατοι θεοὶ ἄλλοι,</l>
<l n="120">εἴ κέ μιν ἀγγείλαιμι ἰδών: ἐπὶ πολλὰ δ᾽ ἀλήθην.</l></q>
<l><milestone unit="para" ed="P" />τὸν δ᾽ ἠμείβετ᾽ ἔπειτα συβώτης, ὄρχαμος ἀνδρῶν:</l>
<q direct="unspecified"><l>ὦ γέρον, οὔ τις κεῖνον ἀνὴρ ἀλαλήμενος ἐλθὼν</l>
<l>ἀγγέλλων πείσειε γυναῖκά τε καὶ φίλον υἱόν,</l>
<l>ἀλλ᾽ ἄλλως κομιδῆς κεχρημένοι ἄνδρες ἀλῆται</l>
<l n="125">ψεύδοντ᾽,  οὐδ᾽ ἐθέλουσιν ἀληθέα μυθήσασθαι.</l>
<l>ὃς δέ κ᾽ ἀλητεύων Ἰθάκης ἐς δῆμον ἵκηται,</l>
<l>ἐλθὼν ἐς δέσποιναν ἐμὴν ἀπατήλια βάζει:</l>
<l>ἡ δ᾽ εὖ δεξαμένη φιλέει καὶ ἕκαστα μεταλλᾷ,</l>
<l>καί οἱ ὀδυρομένῃ βλεφάρων ἄπο δάκρυα πίπτει,</l>
<l n="130">ἣ θέμις ἐστὶ γυναικός,  ἐπὴν πόσις ἄλλοθ᾽ ὄληται.</l>
<l>αἶψά κε καὶ σύ, γεραιέ, ἔπος παρατεκτήναιο.</l>
<l>εἴ τίς τοι χλαῖνάν τε χιτῶνά τε εἵματα δοίη.</l>
<l>τοῦ δ᾽ ἤδη μέλλουσι κύνες ταχέες τ᾽ οἰωνοὶ</l>
<l>ῥινὸν ἀπ᾽ ὀστεόφιν ἐρύσαι, ψυχὴ δὲ λέλοιπεν:</l>
<l n="135">ἢ τόν γ᾽ ἐν πόντῳ φάγον ἰχθύες,  ὀστέα δ᾽ αὐτοῦ</l>
<l>κεῖται ἐπ᾽ ἠπείρου ψαμάθῳ εἰλυμένα πολλῇ.</l>
<l>ὣς ὁ μὲν ἔνθ᾽ ἀπόλωλε, φίλοισι δὲ κήδε᾽ ὀπίσσω</l>
<l>πᾶσιν, ἐμοὶ δὲ μάλιστα, τετεύχαται: οὐ γὰρ ἔτ᾽ ἄλλον</l>
<l>ἤπιον ὧδε ἄνακτα κιχήσομαι, ὁππόσ᾽ ἐπέλθω,</l>
<l n="140">οὐδ᾽ εἴ κεν πατρὸς καὶ μητέρος αὖτις ἵκωμαι</l>
<l>οἶκον, ὅθι πρῶτον γενόμην καί μ᾽ ἔτρεφον αὐτοί.</l>
<l>οὐδέ νυ τῶν ἔτι τόσσον ὀδύρομαι, ἱέμενός περ</l>
<l>ὀφθαλμοῖσιν ἰδέσθαι ἐὼν ἐν πατρίδι γαίῃ:</l>
<l>ἀλλά μ᾽ Ὀδυσσῆος πόθος αἴνυται οἰχομένοιο.</l>
<l n="145">τὸν μὲν ἐγών,  ὦ ξεῖνε, καὶ οὐ παρεόντ᾽ ὀνομάζειν</l>
<l>αἰδέομαι: πέρι γάρ μ᾽ ἐφίλει καὶ κήδετο θυμῷ:</l>
<l>ἀλλά μιν ἠθεῖον καλέω καὶ νόσφιν ἐόντα.</l></q>
<milestone n="148" unit="card" ed="p" />
<l><milestone unit="para" ed="P" />τὸν δ᾽ αὖτε προσέειπε πολύτλας δῖος Ὀδυσσεύς:</l>
<q direct="unspecified"><l>ὦ φίλ᾽, ἐπειδὴ πάμπαν ἀναίνεαι, οὐδ᾽ ἔτι φῇσθα</l>
<l n="150">κεῖνον ἐλεύσεσθαι,  θυμὸς δέ τοι αἰὲν ἄπιστος:</l>
<l>ἀλλ᾽ ἐγὼ οὐκ αὔτως μυθήσομαι, ἀλλὰ σὺν ὅρκῳ,</l>
<l>ὡς νεῖται Ὀδυσεύς: εὐαγγέλιον δέ μοι ἔστω</l>
<l>αὐτίκ᾽, ἐπεί κεν κεῖνος ἰὼν τὰ ἃ δώμαθ᾽ ἵκηται:</l>
<l>ἕσσαι με χλαῖνάν τε χιτῶνά τε, εἵματα καλά:</l>
<l n="155">πρὶν δέ κε, καὶ μάλα περ κεχρημένος, οὔ τι δεχοίμην.</l>
<l>ἐχθρὸς γάρ μοι κεῖνος ὁμῶς Ἀΐδαο πύλῃσι</l>
<l>γίγνεται, ὃς πενίῃ εἴκων ἀπατήλια βάζει.</l>
<l>ἴστω νῦν Ζεὺς πρῶτα θεῶν, ξενίη τε τράπεζα,</l>
<l>ἱστίη τ᾽ Ὀδυσῆος ἀμύμονος, ἣν ἀφικάνω:</l>
<l n="160">ἦ μέν τοι τάδε πάντα τελείεται ὡς ἀγορεύω.</l>
<l>τοῦδ᾽ αὐτοῦ λυκάβαντος ἐλεύσεται ἐνθάδ᾽ Ὀδυσσεύς.</l>
<l>τοῦ μὲν φθίνοντος μηνός, τοῦ δ᾽ ἱσταμένοιο,</l>
<l>οἴκαδε νοστήσει, καὶ τίσεται ὅς τις ἐκείνου</l>
<l>ἐνθάδ᾽ ἀτιμάζει ἄλοχον καὶ φαίδιμον υἱόν.</l></q>
<l n="165"><milestone unit="para" ed="P" />τὸν δ᾽ ἀπαμειβόμενος προσέφης,  Εὔμαιε συβῶτα:</l>
<q direct="unspecified"><l>ὦ γέρον, οὔτ᾽ ἄρ᾽ ἐγὼν εὐαγγέλιον τόδε τίσω,</l>
<l>οὔτ᾽ Ὀδυσεὺς ἔτι οἶκον ἐλεύσεται: ἀλλὰ ἕκηλος</l>
<l>πῖνε, καὶ ἄλλα παρὲξ μεμνώμεθα, μηδέ με τούτων</l>
<l>μίμνησκ᾽: ἦ γὰρ θυμὸς ἐνὶ στήθεσσιν ἐμοῖσιν</l>
<l n="170">ἄχνυται,  ὁππότε τις μνήσῃ κεδνοῖο ἄνακτος.</l>
<l>ἀλλ᾽ ἦ τοι ὅρκον μὲν ἐάσομεν, αὐτὰρ Ὀδυσσεὺς</l>
<l>ἔλθοι ὅπως μιν ἐγώ γ᾽ ἐθέλω καὶ Πηνελόπεια</l>
<l>Λαέρτης θ᾽ ὁ γέρων καὶ Τηλέμαχος θεοειδής.</l>
<l>νῦν αὖ παιδὸς ἄλαστον ὀδύρομαι, ὃν τέκ᾽ Ὀδυσσεύς,</l>
<l n="175">Τηλεμάχου: τὸν ἐπεὶ θρέψαν θεοὶ ἔρνεϊ ἶσον,</l>
<l>καί μιν ἔφην ἔσσεσθαι ἐν ἀνδράσιν οὔ τι χέρηα</l>
<l>πατρὸς ἑοῖο φίλοιο, δέμας καὶ εἶδος ἀγητόν,</l>
<l>τὸν δέ τις ἀθανάτων βλάψε φρένας ἔνδον ἐΐσας</l>
<l>ἠέ τις ἀνθρώπων: ὁ δ᾽ ἔβη μετὰ πατρὸς ἀκουὴν</l>
<l n="180">ἐς Πύλον ἠγαθέην: τὸν δὲ μνηστῆρες ἀγαυοὶ</l>
<l>οἴκαδ᾽ ἰόντα λοχῶσιν, ὅπως ἀπὸ φῦλον ὄληται</l>
<l>νώνυμον ἐξ Ἰθάκης Ἀρκεισίου ἀντιθέοιο.</l>
<l>ἀλλ᾽ ἦ τοι κεῖνον μὲν ἐάσομεν, ἤ κεν ἁλώῃ</l>
<l>ἦ κε φύγῃ καί κέν οἱ ὑπέρσχῃ χεῖρα Κρονίων.</l>
<l n="185">ἀλλ᾽ ἄγε μοι σύ,  γεραιέ, τὰ σ᾽ αὐτοῦ κήδε᾽ ἐνίσπες</l>
<l>καί μοι τοῦτ᾽ ἀγόρευσον ἐτήτυμον, ὄφρ᾽ ἐῢ εἰδῶ:</l>
<l>τίς πόθεν εἶς ἀνδρῶν; πόθι τοι πόλις ἠδὲ τοκῆες;</l>
<l>ὁπποίης τ᾽ ἐπὶ νηὸς ἀφίκεο: πῶς δέ σε ναῦται</l>
<l>ἤγαγον εἰς Ἰθάκην; τίνες ἔμμεναι εὐχετόωντο;</l>
<l n="190">οὐ μὲν γάρ τί σε πεζὸν ὀΐομαι ἐνθάδ᾽ ἱκέσθαι.</l></q>
<milestone n="191" unit="card" ed="p" />
<l><milestone unit="para" ed="P" />τὸν δ᾽ ἀπαμειβόμενος προσέφη πολύμητις Ὀδυσσεύς</l>
<q direct="unspecified"><l>τοιγὰρ ἐγώ τοι ταῦτα μάλ᾽ ἀτρεκέως ἀγορεύσω.</l>
<l>εἴη μὲν νῦν νῶϊν ἐπὶ χρόνον ἠμὲν ἐδωδὴ</l>
<l>ἠδὲ μέθυ γλυκερὸν κλισίης ἔντοσθεν ἐοῦσι,</l>
<l n="195">δαίνυσθαι ἀκέοντ᾽,  ἄλλοι δ᾽ ἐπὶ ἔργον ἕποιεν:</l>
<l>ῥηϊδίως κεν ἔπειτα καὶ εἰς ἐνιαυτὸν ἅπαντα</l>
<l>οὔ τι διαπρήξαιμι λέγων ἐμὰ κήδεα θυμοῦ,</l>
<l>ὅσσα γε δὴ ξύμπαντα θεῶν ἰότητι μόγησα.</l>
<l><milestone unit="para" ed="P" />ἐκ μὲν Κρητάων γένος εὔχομαι εὐρειάων,</l>
<l n="200">ἀνέρος ἀφνειοῖο πάϊς: πολλοὶ δὲ καὶ ἄλλοι</l>
<l>υἱέες ἐν μεγάρῳ ἠμὲν τράφεν ἠδ᾽ ἐγένοντο</l>
<l>γνήσιοι ἐξ ἀλόχου: ἐμὲ δ᾽ ὠνητὴ τέκε μήτηρ</l>
<l>παλλακίς, ἀλλά με ἶσον ἰθαιγενέεσσιν ἐτίμα</l>
<l>Κάστωρ Ὑλακίδης, τοῦ ἐγὼ γένος εὔχομαι εἶναι</l>
<l n="205">ὃς τότ᾽ ἐνὶ Κρήτεσσι θεὸς ὣς τίετο δήμῳ</l>
<l>ὄλβῳ τε πλούτῳ τε καὶ υἱάσι κυδαλίμοισιν.</l>
<l>ἀλλ᾽ ἦ τοι τὸν κῆρες ἔβαν θανάτοιο φέρουσαι</l>
<l>εἰς Ἀΐδαο δόμους: τοὶ δὲ ζωὴν ἐδύσαντο</l>
<l>παῖδες ὑπέρθυμοι καὶ ἐπὶ κλήρους ἐβάλοντο,</l>
<l n="210">αὐτὰρ ἐμοὶ μάλα παῦρα δόσαν καὶ οἰκί᾽ ἔνειμαν.</l>
<l>ἠγαγόμην δὲ γυναῖκα πολυκλήρων ἀνθρώπων</l>
<l>εἵνεκ᾽ ἐμῆς ἀρετῆς, ἐπεὶ οὐκ ἀποφώλιος ἦα</l>
<l>οὐδὲ φυγοπτόλεμος: νῦν δ᾽ ἤδη πάντα λέλοιπεν</l>
<l>ἀλλ᾽ ἔμπης καλάμην γέ σ᾽ ὀΐομαι εἰσορόωντα</l>
<l n="215">γιγνώσκειν: ἦ γάρ με δύη ἔχει ἤλιθα πολλή.</l>
<l>ἦ μὲν δὴ θάρσος μοι Ἄρης τ᾽ ἔδοσαν καὶ Ἀθήνη</l>
<l>καὶ ῥηξηνορίην: ὁπότε κρίνοιμι λόχονδε</l>
<l>ἄνδρας ἀριστῆας, κακὰ δυσμενέεσσι φυτεύων,</l>
<l>οὔ ποτέ μοι θάνατον προτιόσσετο θυμὸς ἀγήνωρ,</l>
<l n="220">ἀλλὰ πολὺ πρώτιστος ἐπάλμενος ἔγχει ἕλεσκον</l>
<l>ἀνδρῶν δυσμενέων ὅ τέ μοι εἴξειε πόδεσσιν.</l>
<l>τοῖος ἔα ἐν πολέμῳ: ἔργον δέ μοι οὐ φίλον ἔσκεν</l>
<l>οὐδ᾽ οἰκωφελίη, ἥ τε τρέφει ἀγλαὰ τέκνα,</l>
<l>ἀλλά μοι αἰεὶ νῆες ἐπήρετμοι φίλαι ἦσαν</l>
<l n="225">καὶ πόλεμοι καὶ ἄκοντες ἐΰξεστοι καὶ ὀϊστοί,</l>
<l>λυγρά, τά τ᾽ ἄλλοισίν γε καταριγηλὰ πέλονται.</l>
<l>αὐτὰρ ἐμοὶ τὰ φίλ᾽ ἔσκε τά που θεὸς ἐν φρεσὶ θῆκεν:</l>
<l>ἄλλος γάρ τ᾽ ἄλλοισιν ἀνὴρ ἐπιτέρπεται ἔργοις.</l>
<l>πρὶν μὲν γὰρ Τροίης ἐπιβήμεναι υἷας Ἀχαιῶν</l>
<l n="230">εἰνάκις ἀνδράσιν ἦρξα καὶ ὠκυπόροισι νέεσσιν</l>
<l>ἄνδρας ἐς ἀλλοδαπούς, καί μοι μάλα τύγχανε πολλά.</l>
<l>τῶν ἐξαιρεύμην μενοεικέα, πολλὰ δ᾽ ὀπίσσω</l>
<l>λάγχανον: αἶψα δὲ οἶκος ὀφέλλετο, καί ῥα ἔπειτα</l>
<l>δεινός τ᾽ αἰδοῖός τε μετὰ Κρήτεσσι τετύγμην.</l>
<milestone n="235" unit="card" ed="p" />
<l n="235">ἀλλ᾽ ὅτε δὴ τήν γε στυγερὴν ὁδὸν εὐρύοπα Ζεὺς</l>
<l>ἐφράσαθ᾽, ἣ πολλῶν ἀνδρῶν ὑπὸ γούνατ᾽ ἔλυσε,</l>
<l>δὴ τότ᾽ ἔμ᾽ ἤνωγον καὶ ἀγακλυτὸν Ἰδομενῆα</l>
<l>νήεσσ᾽ ἡγήσασθαι ἐς Ἴλιον: οὐδέ τι μῆχος</l>
<l>ἦεν ἀνήνασθαι, χαλεπὴ δ᾽ ἔχε δήμου φῆμις.</l>
<l n="240">ἔνθα μὲν εἰνάετες πολεμίζομεν υἷες Ἀχαιῶν,</l>
<l>τῷ δεκάτῳ δὲ πόλιν Πριάμου πέρσαντες ἔβημεν</l>
<l>οἴκαδε σὺν νήεσσι, θεὸς δ᾽ ἐκέδασσεν Ἀχαιούς.</l>
<l>αὐτὰρ ἐμοὶ δειλῷ κακὰ μήδετο μητίετα Ζεύς:</l>
<l>μῆνα γὰρ οἶον ἔμεινα τεταρπόμενος τεκέεσσιν</l>
<l n="245">κουριδίῃ τ᾽ ἀλόχῳ καὶ κτήμασιν: αὐτὰρ ἔπειτα</l>
<l>Αἴγυπτόνδε με θυμὸς ἀνώγει ναυτίλλεσθαι,</l>
<l>νῆας ἐῢ στείλαντα σὺν ἀντιθέοις ἑτάροισιν.</l>
<l>ἐννέα νῆας στεῖλα, θοῶς δ᾽ ἐσαγείρατο λαός.</l>
<l>ἑξῆμαρ μὲν ἔπειτα ἐμοὶ ἐρίηρες ἑταῖροι</l>
<l n="250">δαίνυντ᾽: αὐτὰρ ἐγὼν ἱερήϊα πολλὰ παρεῖχον</l>
<l>θεοῖσίν τε ῥέζειν αὐτοῖσί τε δαῖτα πένεσθαι.</l>
<l>ἑβδομάτῃ δ᾽ ἀναβάντες ἀπὸ Κρήτης εὐρείης</l>
<l>ἐπλέομεν Βορέῃ ἀνέμῳ ἀκραέϊ καλῷ</l>
<l>ῥηϊδίως, ὡς εἴ τε κατὰ ῥόον: οὐδέ τις οὖν μοι</l>
<l n="255">νηῶν πημάνθη,  ἀλλ᾽ ἀσκηθέες καὶ ἄνουσοι</l>
<l>ἥμεθα, τὰς δ᾽ ἄνεμός τε κυβερνῆταί τ᾽ ἴθυνον.</l>
<l><milestone unit="para" ed="P" />πεμπταῖοι δ᾽ Αἴγυπτον ἐϋρρείτην ἱκόμεσθα,</l>
<l>στῆσα δ᾽ ἐν Αἰγύπτῳ ποταμῷ νέας ἀμφιελίσσας.</l>
<l>ἔνθ᾽ ἦ τοι μὲν ἐγὼ κελόμην ἐρίηρας ἑταίρους</l>
<l n="260">αὐτοῦ πὰρ νήεσσι μένειν καὶ νῆας ἔρυσθαι,</l>
<l>ὀπτῆρας δὲ κατὰ σκοπιὰς ὤτρυνα νέεσθαι:</l>
<l>οἱ δ᾽ ὕβρει εἴξαντες, ἐπισπόμενοι μένεϊ σφῷ,</l>
<l>αἶψα μάλ᾽ Αἰγυπτίων ἀνδρῶν περικαλλέας ἀγροὺς</l>
<l>πόρθεον, ἐκ δὲ γυναῖκας ἄγον καὶ νήπια τέκνα,</l>
<l n="265">αὐτούς τ᾽ ἔκτεινον: τάχα δ᾽ ἐς πόλιν ἵκετ᾽ ἀϋτή.</l>
<l>οἱ δὲ βοῆς ἀΐοντες ἅμ᾽ ἠοῖ φαινομένηφιν</l>
<l>ἦλθον: πλῆτο δὲ πᾶν πεδίον πεζῶν τε καὶ ἵππων</l>
<l>χαλκοῦ τε στεροπῆς: ἐν δὲ Ζεὺς τερπικέραυνος</l>
<l>φύζαν ἐμοῖς ἑτάροισι κακὴν βάλεν, οὐδέ τις ἔτλη</l>
<l n="270">μεῖναι ἐναντίβιον: περὶ γὰρ κακὰ πάντοθεν ἔστη.</l>
<l>ἔνθ᾽ ἡμέων πολλοὺς μὲν ἀπέκτανον ὀξέϊ χαλκῷ,</l>
<l>τοὺς δ᾽ ἄναγον ζωούς, σφίσιν ἐργάζεσθαι ἀνάγκῃ.</l>
<l>αὐτὰρ ἐμοὶ Ζεὺς αὐτὸς ἐνὶ φρεσὶν ὧδε νόημα</l>
<l>ποίησ᾽—ὡς ὄφελον θανέειν καὶ πότμον ἐπισπεῖν</l>
<l n="275">αὐτοῦ ἐν Αἰγύπτῳ: ἔτι γάρ νύ με πῆμ᾽ ὑπέδεκτο—</l>
<l>αὐτίκ᾽ ἀπὸ κρατὸς κυνέην εὔτυκτον ἔθηκα</l>
<l>καὶ σάκος ὤμοιϊν, δόρυ δ᾽ ἔκβαλον ἔκτοσε χειρός:</l>
<l>αὐτὰρ ἐγὼ βασιλῆος ἐναντίον ἤλυθον ἵππων</l>
<l>καὶ κύσα γούναθ᾽ ἑλών: ὁδ᾽ ἐρύσατο καί μ᾽ ἐλέησεν,</l>
<l n="280">ἐς δίφρον δέ μ᾽ ἕσας ἄγεν οἴκαδε δάκρυ χέοντα.</l>
<l>ἦ μέν μοι μάλα πολλοὶ ἐπήϊσσον μελίῃσιν,</l>
<l>ἱέμενοι κτεῖναι—δὴ γὰρ κεχολώατο λίην—</l>
<l>ἀλλ᾽ ἀπὸ κεῖνος ἔρυκε, Διὸς δ᾽ ὠπίζετο μῆνιν</l>
<l>ξεινίου, ὅς τε μάλιστα νεμεσσᾶται κακὰ ἔργα.</l>
<milestone n="285" unit="card" ed="p" />
<l n="285"><milestone unit="para" ed="P" />ἔνθα μὲν ἑπτάετες μένον αὐτόθι,  πολλὰ δ᾽ ἄγειρα</l>
<l>χρήματ᾽ ἀν᾽ Αἰγυπτίους ἄνδρας: δίδοσαν γὰρ ἅπαντες.</l>
<l>ἀλλ᾽ ὅτε δὴ ὄγδοόν μοι ἐπιπλόμενον ἔτος ἦλθεν,</l>
<l>δὴ τότε Φοῖνιξ ἦλθεν ἀνὴρ ἀπατήλια εἰδώς,</l>
<l>τρώκτης, ὃς δὴ πολλὰ κάκ᾽ ἀνθρώποισιν ἐώργει:</l>
<l n="290">ὅς μ᾽ ἄγε παρπεπιθὼν ᾗσι φρεσίν,  ὄφρ᾽ ἱκόμεσθα</l>
<l>Φοινίκην, ὅθι τοῦ γε δόμοι καὶ κτήματ᾽ ἔκειτο.</l>
<l>ἔνθα παρ᾽ αὐτῷ μεῖνα τελεσφόρον εἰς ἐνιαυτόν.</l>
<l>ἀλλ᾽ ὅτε δὴ μῆνές τε καὶ ἡμέραι ἐξετελεῦντο</l>
<l>ἄψ περιτελλομένου ἔτεος καὶ ἐπήλυθον ὧραι,</l>
<l n="295">ἐς Λιβύην μ᾽ ἐπὶ νηὸς ἐέσσατο ποντοπόροιο</l>
<l>ψεύδεα βουλεύσας, ἵνα οἱ σὺν φόρτον ἄγοιμι,</l>
<l>κεῖθι δέ μ᾽ ὡς περάσειε καὶ ἄσπετον ὦνον ἕλοιτο.</l>
<l>τῷ ἑπόμην ἐπὶ νηός, ὀϊόμενός περ, ἀνάγκῃ.</l>
<l>ἡ δ᾽ ἔθεεν Βορέῃ ἀνέμῳ ἀκραέϊ καλῷ,</l>
<l n="300">μέσσον ὑπὲρ Κρήτης: Ζεὺς δέ σφισι μήδετ᾽ ὄλεθρον.</l>
<l>ἀλλ᾽ ὅτε δὴ Κρήτην μὲν ἐλείπομεν, οὐδέ τις ἄλλη</l>
<l>φαίνετο γαιάων, ἀλλ᾽ οὐρανὸς ἠδὲ θάλασσα,</l>
<l>δὴ τότε κυανέην νεφέλην ἔστησε Κρονίων</l>
<l>νηὸς ὕπερ γλαφυρῆς, ἤχλυσε δὲ πόντος ὑπ᾽ αὐτῆς.</l>
<l n="305">Ζεὺς δ᾽ ἄμυδις βρόντησε καὶ ἔμβαλε νηῒ κεραυνόν:</l>
<l>ἡ δ᾽ ἐλελίχθη πᾶσα Διὸς πληγεῖσα κεραυνῷ,</l>
<l>ἐν δὲ θεείου πλῆτο: πέσον δ᾽ ἐκ νηὸς ἅπαντες.</l>
<l>οἱ δὲ κορώνῃσιν ἴκελοι περὶ νῆα μέλαιναν</l>
<l>κύμασιν ἐμφορέοντο: θεὸς δ᾽ ἀποαίνυτο νόστον.</l>
<l n="310">αὐτὰρ ἐμοὶ Ζεὺς αὐτός,  ἔχοντί περ ἄλγεα θυμῷ,</l>
<l>ἱστὸν ἀμαιμάκετον νηὸς κυανοπρῴροιο</l>
<l>ἐν χείρεσσιν ἔθηκεν, ὅπως ἔτι πῆμα φύγοιμι.</l>
<l>τῷ ῥα περιπλεχθεὶς φερόμην ὀλοοῖς ἀνέμοισιν.</l>
<l>ἐννῆμαρ φερόμην, δεκάτῃ δέ με νυκτὶ μελαίνῃ</l>
<l n="315">γαίῃ Θεσπρωτῶν πέλασεν μέγα κῦμα κυλίνδον.</l>
<l>ἔνθα με Θεσπρωτῶν βασιλεὺς ἐκομίσσατο Φείδων</l>
<l>ἥρως ἀπριάτην: τοῦ γὰρ φίλος υἱὸς ἐπελθὼν</l>
<l>αἴθρῳ καὶ καμάτῳ δεδμημένον ἦγεν ἐς οἶκον,</l>
<l>χειρὸς ἀναστήσας, ὄφρ᾽ ἵκετο δώματα πατρός:</l>
<l n="320">ἀμφὶ δέ με χλαῖνάν τε χιτῶνά τε εἵματα ἕσσεν.</l>
<milestone n="321" unit="card" ed="p" />
<l><milestone unit="para" ed="P" />ἔνθ᾽ Ὀδυσῆος ἐγὼ πυθόμην: κεῖνος γὰρ ἔφασκε</l>
<l>ξεινίσαι ἠδὲ φιλῆσαι ἰόντ᾽ ἐς πατρίδα γαῖαν,</l>
<l>καί μοι κτήματ᾽ ἔδειξεν ὅσα ξυναγείρατ᾽ Ὀδυσσεύς,</l>
<l>χαλκόν τε χρυσόν τε πολύκμητόν τε σίδηρον.</l>
<l n="325">καί νύ ἐς δεκάτην γενεὴν ἕτερόν γ᾽ ἔτι βόσκοι:</l>
<l>τόσσα οἱ ἐν μεγάροις κειμήλια κεῖτο ἄνακτος.</l>
<l>τὸν δ᾽ ἐς Δωδώνην φάτο βήμεναι, ὄφρα θεοῖο</l>
<l>ἐκ δρυὸς ὑψικόμοιο Διὸς βουλὴν ἐπακούσαι,</l>
<l>ὅππως νοστήσει᾽ Ἰθάκης ἐς πίονα δῆμον</l>
<l n="330">ἤδη δὴν ἀπεών,  ἢ ἀμφαδὸν ἦε κρυφηδόν.</l>
<l>ὤμοσε δὲ πρὸς ἔμ᾽ αὐτόν, ἀποσπένδων ἐνὶ οἴκῳ,</l>
<l>νῆα κατειρύσθαι καὶ ἐπαρτέας ἔμμεν ἑταίρους,</l>
<l>οἳ δή μιν πέμψουσι φίλην ἐς πατρίδα γαῖαν.</l>
<l>ἀλλ᾽ ἐμὲ πρὶν ἀπέπεμψε: τύχησε γὰρ ἐρχομένη νηῦς</l>
<l n="335">ἀνδρῶν Θεσπρωτῶν ἐς Δουλίχιον πολύπυρον.</l>
<l>ἔνθ᾽ ὅ γέ μ᾽ ἠνώγει πέμψαι βασιλῆϊ Ἀκάστῳ</l>
<l>ἐνδυκέως: τοῖσιν δὲ κακὴ φρεσὶν ἥνδανε βουλὴ</l>
<l>ἀμφ᾽ ἐμοί, ὄφρ᾽ ἔτι πάγχυ δύης ἐπὶ πῆμα γενοίμην.</l>
<l>ἀλλ᾽ ὅτε γαίης πολλὸν ἀπέπλω ποντοπόρος νηῦς,</l>
<l n="340">αὐτίκα δούλιον ἦμαρ ἐμοὶ περιμηχανόωντο.</l>
<l>ἐκ μέν με χλαῖνάν τε χιτῶνά τε εἵματ᾽ ἔδυσαν,</l>
<l>ἀμφὶ δέ μοι ῥάκος ἄλλο κακὸν βάλον ἠδὲ χιτῶνα,</l>
<l>ῥωγαλέα, τὰ καὶ αὐτὸς ἐν ὀφθαλμοῖσιν ὅρηαι:</l>
<l>ἑσπέριοι δ᾽ Ἰθάκης εὐδειέλου ἔργ᾽ ἀφίκοντο.</l>
<l n="345">ἔνθ᾽ ἐμὲ μὲν κατέδησαν ἐϋσσέλμῳ ἐνὶ νηῒ</l>
<l>ὅπλῳ ἐϋστρεφέϊ στερεῶς, αὐτοὶ δ᾽ ἀποβάντες</l>
<l>ἐσσυμένως παρὰ θῖνα θαλάσσης δόρπον ἕλοντο.</l>
<l>αὐτὰρ ἐμοὶ δεσμὸν μὲν ἀνέγναμψαν θεοὶ αὐτοὶ</l>
<l>ῥηϊδίως: κεφαλῇ δὲ κατὰ ῥάκος ἀμφικαλύψας,</l>
<l n="350">ξεστὸν ἐφόλκαιον καταβὰς ἐπέλασσα θαλάσσῃ</l>
<l>στῆθος, ἔπειτα δὲ χερσὶ διήρεσσ᾽ ἀμφοτέρῃσι</l>
<l>νηχόμενος, μάλα δ᾽ ὦκα θύρηθ᾽ ἔα ἀμφὶς ἐκείνων.</l>
<l>ἔνθ᾽ ἀναβάς, ὅθι τε δρίος ἦν πολυανθέος ὕλης,</l>
<l>κείμην πεπτηώς. οἱ δὲ μεγάλα στενάχοντες</l>
<l n="355">φοίτων: ἀλλ᾽ οὐ γάρ σφιν ἐφαίνετο κέρδιον εἶναι</l>
<l>μαίεσθαι προτέρω, τοὶ μὲν πάλιν αὖτις ἔβαινον</l>
<l>νηὸς ἔπι γλαφυρῆς: ἐμὲ δ᾽ ἔκρυψαν θεοὶ αὐτοὶ</l>
<l>ῥηϊδίως, καί με σταθμῷ ἐπέλασσαν ἄγοντες</l>
<l>ἀνδρὸς ἐπισταμένου: ἔτι γάρ νύ μοι αἶσα βιῶναι.</l></q>
<milestone n="360" unit="card" ed="p" />
<l n="360"><milestone unit="para" ed="P" />τὸν δ᾽ ἀπαμειβόμενος προσέφης,  Εὔμαιε συβῶτα:</l>
<q direct="unspecified"><l>ἆ δειλὲ ξείνων, ἦ μοι μάλα θυμὸν ὄρινας</l>
<l>ταῦτα ἕκαστα λέγων, ὅσα δὴ πάθες ἠδ᾽ ὅσ᾽ ἀλήθης.</l>
<l>ἀλλὰ τά γ᾽ οὐ κατὰ κόσμον ὀΐομαι, οὐδέ με πείσεις</l>
<l>εἰπὼν ἀμφ᾽ Ὀδυσῆϊ: τί σε χρὴ τοῖον ἐόντα</l>
<l n="365">μαψιδίως ψεύδεσθαι;  ἐγὼ δ᾽ εὖ οἶδα καὶ αὐτὸς</l>
<l>νόστον ἐμοῖο ἄνακτος, ὅ τ᾽ ἤχθετο πᾶσι θεοῖσι</l>
<l>πάγχυ μάλ᾽, ὅττι μιν οὔ τι μετὰ Τρώεσσι δάμασσαν</l>
<l>ἠὲ φίλων ἐν χερσίν, ἐπεὶ πόλεμον τολύπευσε.</l>
<l>τῷ κέν οἱ τύμβον μὲν ἐποίησαν Παναχαιοί,</l>
<l n="370">ἠδέ κε καὶ ᾧ παιδὶ μέγα κλέος ἤρατ᾽ ὀπίσσω</l>
<l>νῦν δέ μιν ἀκλειῶς ἅρπυιαι ἀνηρείψαντο.</l>
<l>αὐτὰρ ἐγὼ παρ᾽ ὕεσσιν ἀπότροπος: οὐδὲ πόλινδε</l>
<l>ἔρχομαι, εἰ μή πού τι περίφρων Πηνελόπεια</l>
<l>ἐλθέμεν ὀτρύνῃσιν, ὅτ᾽ ἀγγελίη ποθὲν ἔλθῃ.</l>
<l n="375">ἀλλ᾽ οἱ μὲν τὰ ἕκαστα παρήμενοι ἐξερέουσιν,</l>
<l>ἠμὲν οἳ ἄχνυνται δὴν οἰχομένοιο ἄνακτος,</l>
<l>ἠδ᾽ οἳ χαίρουσιν βίοτον νήποινον ἔδοντες:</l>
<l>ἀλλ᾽ ἐμοὶ οὐ φίλον ἐστὶ μεταλλῆσαι καὶ ἐρέσθαι,</l>
<l>ἐξ οὗ δή μ᾽ Αἰτωλὸς ἀνὴρ ἐξήπαφε μύθῳ,</l>
<l n="380">ὅς ῥ᾽ ἄνδρα κτείνας,  πολλὴν ἐπὶ γαῖαν ἀληθείς,</l>
<l>ἦλθεν ἐμὰ πρὸς δώματ᾽: ἐγὼ δέ μιν ἀμφαγάπαζον.</l>
<l>φῆ δέ μιν ἐν Κρήτεσσι παρ᾽ Ἰδομενῆϊ ἰδέσθαι</l>
<l>νῆας ἀκειόμενον, τάς οἱ ξυνέαξαν ἄελλαι:</l>
<l>καὶ φάτ᾽ ἐλεύσεσθαι ἢ ἐς θέρος ἢ ἐς ὀπώρην,</l>
<l n="385">πολλὰ χρήματ᾽ ἄγοντα,  σὺν ἀντιθέοις ἑτάροισι.</l>
<l>καὶ σύ, γέρον πολυπενθές, ἐπεί σέ μοι ἤγαγε δαίμων,</l>
<l>μήτε τί μοι ψεύδεσσι χαρίζεο μήτε τι θέλγε:</l>
<l>οὐ γὰρ τοὔνεκ᾽ ἐγώ σ᾽ αἰδέσσομαι οὐδὲ φιλήσω,</l>
<l>ἀλλὰ Δία ξένιον δείσας αὐτόν τ᾽ ἐλεαίρων.</l></q>
<l n="390"><milestone unit="para" ed="P" />τὸν δ᾽ ἀπαμειβόμενος προσέφη πολύμητις Ὀδυσσεύς</l>
<q direct="unspecified"><l>ἦ μάλα τίς τοι θυμὸς ἐνὶ στήθεσσιν ἄπιστος,</l>
<l>οἷόν σ᾽ οὐδ᾽ ὀμόσας περ ἐπήγαγον οὐδέ σε πείθω.</l>
<l>ἀλλ᾽ ἄγε νῦν ῥήτρην ποιησόμεθ᾽: αὐτὰρ ὄπισθε</l>
<l>μάρτυροι ἀμφοτέροισι θεοί, τοὶ Ὄλυμπον ἔχουσιν.</l>
<l n="395">εἰ μέν κεν νοστήσῃ ἄναξ τεὸς ἐς τόδε δῶμα,</l>
<l>ἕσσας με χλαῖνάν τε χιτῶνά τε εἵματα πέμψαι</l>
<l>Δουλίχιόνδ᾽ ἰέναι, ὅθι μοι φίλον ἔπλετο θυμῷ:</l>
<l>εἰ δέ κε μὴ ἔλθῃσιν ἄναξ τεὸς ὡς ἀγορεύω,</l>
<l>δμῶας ἐπισσεύας βαλέειν μεγάλης κατὰ πέτρης,</l>
<l n="400">ὄφρα καὶ ἄλλος πτωχὸς ἀλεύεται ἠπεροπεύειν.</l></q>
<milestone n="401" unit="card" ed="p" />
<l><milestone unit="para" ed="P" />τὸν δ᾽ ἀπαμειβόμενος προσεφώνεε δῖος ὑφορβός:</l>
<q direct="unspecified"><l>ξεῖν᾽, οὕτω γάρ κέν μοι ἐϋκλείη τ᾽ ἀρετή τε</l>
<l>εἴη ἐπ᾽ ἀνθρώπους ἅμα τ᾽ αὐτίκα καὶ μετέπειτα,</l>
<l>ὅς σ᾽ ἐπεὶ ἐς κλισίην ἄγαγον καὶ ξείνια δῶκα,</l>
<l n="405">αὖτις δὲ κτείναιμι φίλον τ᾽ ἀπὸ θυμὸν ἑλοίμην:</l>
<l>πρόφρων κεν δὴ ἔπειτα Δία Κρονίωνα λιτοίμην.</l>
<l>νῦν δ᾽ ὥρη δόρποιο: τάχιστά μοι ἔνδον ἑταῖροι</l>
<l>εἶεν, ἵν᾽ ἐν κλισίῃ λαρὸν τετυκοίμεθα δόρπον.</l></q>
<l><milestone unit="para" ed="P" />ὣς οἱ μὲν τοιαῦτα πρὸς ἀλλήλους ἀγόρευον,</l>
<l n="410">ἀγχίμολον δὲ σύες τε καὶ ἀνέρες ἦλθον ὑφορβοί.</l>
<l>τὰς μὲν ἄρα ἔρξαν κατὰ ἤθεα κοιμηθῆναι,</l>
<l>κλαγγὴ δ᾽ ἄσπετος ὦρτο συῶν αὐλιζομενάων</l>
<l>αὐτὰρ ὁ οἷς ἑτάροισιν ἐκέκλετο δῖος ὑφορβός:</l>
<q direct="unspecified"><l><milestone unit="para" ed="P" />ἄξεθ᾽ ὑῶν τὸν ἄριστον, ἵνα ξείνῳ ἱερεύσω</l>
<l n="415">τηλεδαπῷ: πρὸς δ᾽ αὐτοὶ ὀνησόμεθ᾽,  οἵ περ ὀϊζὺν</l>
<l>δὴν ἔχομεν πάσχοντες ὑῶν ἕνεκ᾽ ἀργιοδόντων:</l>
<l>ἄλλοι δ᾽ ἡμέτερον κάματον νήποινον ἔδουσιν.</l></q>
<l><milestone unit="para" ed="P" />ὣς ἄρα φωνήσας κέασε ξύλα νηλέϊ χαλκῷ,</l>
<l>οἱ δ᾽ ὗν εἰσῆγον μάλα πίονα πενταέτηρον.</l>
<l n="420">τὸν μὲν ἔπειτ᾽ ἔστησαν ἐπ᾽ ἐσχάρῃ: οὐδὲ συβώτης</l>
<l>λήθετ᾽ ἄρ᾽ ἀθανάτων: φρεσὶ γὰρ κέχρητ᾽ ἀγαθῇσιν:</l>
<l>ἀλλ᾽ ὅγ᾽ ἀπαρχόμενος κεφαλῆς τρίχας ἐν πυρὶ βάλλεν</l>
<l>ἀργιόδοντος ὑός, καὶ ἐπεύχετο πᾶσι θεοῖσιν</l>
<l>νοστῆσαι Ὀδυσῆα πολύφρονα ὅνδε δόμονδε.</l>
<l n="425">κόψε δ᾽ ἀνασχόμενος σχίζῃ δρυός,  ἣν λίπε κείων:</l>
<l>τὸν δ᾽ ἔλιπε ψυχή. τοὶ δ᾽ ἔσφαξάν τε καὶ εὗσαν:</l>
<l>αἶψα δέ μιν διέχευαν: ὁ δ᾽ ὠμοθετεῖτο συβώτης,</l>
<l>πάντων ἀρχόμενος μελέων, ἐς πίονα δημόν,</l>
<l>καὶ τὰ μὲν ἐν πυρὶ βάλλε, παλύνας ἀλφίτου ἀκτῇ,</l>
<l n="430">μίστυλλόν τ᾽ ἄρα τἆλλα καὶ ἀμφ᾽ ὀβελοῖσιν ἔπειραν,</l>
<l>ὤπτησάν τε περιφραδέως ἐρύσαντό τε πάντα,</l>
<l>βάλλον δ᾽ εἰν ἐλεοῖσιν ἀολλέα: ἂν δὲ συβώτης</l>
<l>ἵστατο δαιτρεύσων: περὶ γὰρ φρεσὶν αἴσιμα ᾔδη.</l>
<l>καὶ τὰ μὲν ἕπταχα πάντα διεμοιρᾶτο δαΐζων:</l>
<l n="435">τὴν μὲν ἴαν νύμφῃσι καὶ Ἑρμῇ,  Μαιάδος υἱεῖ,</l>
<l>θῆκεν ἐπευξάμενος, τὰς δ᾽ ἄλλας νεῖμεν ἑκάστῳ:</l>
<l>νώτοισιν δ᾽ Ὀδυσῆα διηνεκέεσσι γέραιρεν</l>
<l>ἀργιόδοντος ὑός, κύδαινε δὲ θυμὸν ἄνακτος:</l>
<l>καί μιν φωνήσας προσέφη πολύμητις Ὀδυσσεύς:</l>
<q direct="unspecified"><l n="440"><milestone unit="para" ed="P" />αἴθ᾽ οὕτως,  Εὔμαιε, φίλος Διὶ πατρὶ γένοιο</l>
<l>ὡς ἐμοί, ὅττι τε τοῖον ἐόντ᾽ ἀγαθοῖσι γεραίρεις.</l></q>
<l><milestone unit="para" ed="P" />τὸν δ᾽ ἀπαμειβόμενος προσέφης, Εὔμαιε συβῶτα:</l>
<q direct="unspecified"><l>ἔσθιε, δαιμόνιε ξείνων, καὶ τέρπεο τοῖσδε,</l>
<l>οἷα πάρεστι: θεὸς δὲ τὸ μὲν δώσει, τὸ δ᾽ ἐάσει,</l>
<l n="445">ὅττι κεν ᾧ θυμῷ ἐθέλῃ: δύναται γὰρ ἅπαντα.</l></q>
<milestone n="446" unit="card" ed="p" />
<l><milestone unit="para" ed="P" />ἦ ῥα καὶ ἄργματα θῦσε θεοῖς αἰειγενέτῃσι,</l>
<l>σπείσας δ᾽ αἴθοπα οἶνον Ὀδυσσῆϊ πτολιπόρθῳ</l>
<l>ἐν χείρεσσιν ἔθηκεν: ὁ δ᾽ ἕζετο ᾗ παρὰ μοίρῃ.</l>
<l>σῖτον δέ σφιν ἔνειμε Μεσαύλιος, ὅν ῥα συβώτης</l>
<l n="450">αὐτὸς κτήσατο οἶος ἀποιχομένοιο ἄνακτος,</l>
<l>νόσφιν δεσποίνης καὶ Λαέρταο γέροντος:</l>
<l>πὰρ δ᾽ ἄρα μιν Ταφίων πρίατο κτεάτεσσιν ἑοῖσιν.</l>
<l>οἱ δ᾽ ἐπ᾽ ὀνείαθ᾽ ἑτοῖμα προκείμενα χεῖρας ἴαλλον.</l>
<l>αὐτὰρ ἐπεὶ πόσιος καὶ ἐδητύος ἐξ ἔρον ἕντο,</l>
<l n="455">σῖτον μέν σφιν ἀφεῖλε Μεσαύλιος,  οἱ δ᾽ ἐπὶ κοῖτον</l>
<l>σίτου καὶ κρειῶν κεκορημένοι ἐσσεύοντο.</l>
<l><milestone unit="para" ed="P" />νὺξ δ᾽ ἄρ᾽ ἐπῆλθε κακὴ σκοτομήνιος, ὗε δ᾽ ἄρα Ζεὺς</l>
<l>πάννυχος, αὐτὰρ ἄη Ζέφυρος μέγας αἰὲν ἔφυδρος.</l>
<l>τοῖς δ᾽ Ὀδυσεὺς μετέειπε, συβώτεω πειρητίζων,</l>
<l n="460">εἴ πώς οἱ ἐκδὺς χλαῖναν πόροι,  ἤ τιν᾽ ἑταίρων</l>
<l>ἄλλον ἐποτρύνειεν, ἐπεί ἑο κήδετο λίην:</l>
<q direct="unspecified"><l><milestone unit="para" ed="P" />κέκλυθι νῦν, Εὔμαιε καὶ ἄλλοι πάντες ἑταῖροι,</l>
<l>εὐξάμενός τι ἔπος ἐρέω: οἶνος γὰρ ἀνώγει</l>
<l>ἠλεός, ὅς τ᾽ ἐφέηκε πολύφρονά περ μάλ᾽ ἀεῖσαι</l>
<l n="465">καί θ᾽ ἁπαλὸν γελάσαι, καί τ᾽ ὀρχήσασθαι ἀνῆκε,</l>
<l>καί τι ἔπος προέηκεν ὅ περ τ᾽ ἄρρητον ἄμεινον.</l>
<l>ἀλλ᾽ ἐπεὶ οὖν τὸ πρῶτον ἀνέκραγον, οὐκ ἐπικεύσω.</l>
<l>εἴθ᾽ ὣς ἡβώοιμι βίη τέ μοι ἔμπεδος εἴη,</l>
<l>ὡς ὅθ᾽ ὑπὸ Τροίην λόχον ἤγομεν ἀρτύναντες.</l>
<l n="470">ἡγείσθην δ᾽ Ὀδυσεύς τε καὶ Ἀτρεΐδης Μενέλαος,</l>
<l>τοῖσι δ᾽ ἅμα τρίτος ἄρχον ἐγών: αὐτοὶ γὰρ ἄνωγον.</l>
<l>ἀλλ᾽ ὅτε δή ῥ᾽ ἱκόμεσθα ποτὶ πτόλιν αἰπύ τε τεῖχος,</l>
<l>ἡμεῖς μὲν περὶ ἄστυ κατὰ ῥωπήϊα πυκνά,</l>
<l>ἂν δόνακας καὶ ἕλος, ὑπὸ τεύχεσι πεπτηῶτες</l>
<l n="475">κείμεθα.  νὺξ δ᾽ ἄρ᾽ ἐπῆλθε κακὴ Βορέαο πεσόντος,</l>
<l>πηγυλίς: αὐτὰρ ὕπερθε χιὼν γένετ᾽ ἠΰτε πάχνη,</l>
<l>ψυχρή, καὶ σακέεσσι περιτρέφετο κρύσταλλος.</l>
<l>ἔνθ᾽ ἄλλοι πάντες χλαίνας ἔχον ἠδὲ χιτῶνας,</l>
<l>εὗδον δ᾽ εὔκηλοι, σάκεσιν εἰλυμένοι ὤμους:</l>
<l n="480">αὐτὰρ ἐγὼ χλαῖναν μὲν ἰὼν ἑτάροισιν ἔλειπον</l>
<l>ἀφραδίῃς, ἐπεὶ οὐκ ἐφάμην ῥιγωσέμεν ἔμπης,</l>
<l>ἀλλ᾽ ἑπόμην σάκος οἶον ἔχων καὶ ζῶμα φαεινόν.</l>
<l>ἀλλ᾽ ὅτε δὴ τρίχα νυκτὸς ἔην, μετὰ δ᾽ ἄστρα βεβήκει,</l>
<l>καὶ τότ᾽ ἐγὼν Ὀδυσῆα προσηύδων ἐγγὺς ἐόντα</l>
<l n="485">ἀγκῶνι νύξας: ὁ δ᾽ ἄρ᾽ ἐμμαπέως ὑπάκουσε:</l>
<q direct="unspecified"><l><milestone unit="para" ed="P" />διογενὲς Λαερτιάδη, πολυμήχαν᾽ Ὀδυσσεῦ,</l>
<l>οὔ τοι ἔτι ζωοῖσι μετέσσομαι, ἀλλά με χεῖμα</l>
<l>δάμναται: οὐ γὰρ ἔχω χλαῖναν: παρά μ᾽ ἤπαφε δαίμων</l>
<l>οἰοχίτων᾽ ἔμεναι: νῦν δ᾽ οὐκέτι φυκτὰ πέλονται.</l></q>
<l n="490"><milestone unit="para" ed="P" />ὣς ἐφάμην,  ὁ δ᾽ ἔπειτα νόον σχέθε τόνδ᾽ ἐνὶ θυμῷ,</l>
<l>οἷος κεῖνος ἔην βουλευέμεν ἠδὲ μάχεσθαι:</l>
<l>φθεγξάμενος δ᾽ ὀλίγῃ ὀπί με πρὸς μῦθον ἔειπε:</l>
<q direct="unspecified"><l>σίγα νῦν, μή τίς σευ Ἀχαιῶν ἄλλος ἀκούσῃ.</l></q>
<milestone n="494" unit="card" ed="p" />
<l><milestone unit="para" ed="P" />ἦ καὶ ἐπ᾽ ἀγκῶνος κεφαλὴν σχέθεν εἶπέ τε μῦθον:</l>
<q direct="unspecified"><l n="495">κλῦτε,  φίλοι: θεῖός μοι ἐνύπνιον ἦλθεν ὄνειρος.</l>
<l>λίην γὰρ νηῶν ἑκὰς ἤλθομεν: ἀλλά τις εἴη</l>
<l>εἰπεῖν Ἀτρεΐδῃ Ἀγαμέμνονι, ποιμένι λαῶν,</l>
<l>εἰ πλέονας παρὰ ναῦφιν ἐποτρύνειε νέεσθαι.</l></q>
<l><milestone unit="para" ed="P" />ὣς ἔφατ᾽, ὦρτο δ᾽ ἔπειτα Θόας, Ἀνδραίμονος υἱός,</l>
<l n="500">καρπαλίμως,  ἀπὸ δὲ χλαῖναν θέτο φοινικόεσσαν,</l>
<l>βῆ δὲ θέειν ἐπὶ νῆας: ἐγὼ δ᾽ ἐνὶ εἵματι κείνου</l>
<l>κείμην ἀσπασίως, φάε δὲ χρυσόθρονος Ἠώς.</l>
<l>ὣς νῦν ἡβώοιμι βίη τέ μοι ἔμπεδος εἴη:</l>
<l>δοίη κέν τις χλαῖναν ἐνὶ σταθμοῖσι συφορβῶν,</l>
<l n="505">ἀμφότερον,  φιλότητι καὶ αἰδοῖ φωτὸς ἑῆος:</l>
<l>νῦν δέ μ᾽ ἀτιμάζουσι κακὰ χροῒ εἵματ᾽ ἔχοντα.</l></q>
<l><milestone unit="para" ed="P" />τὸν δ᾽ ἀπαμειβόμενος προσέφης, Εὔμαιε συβῶτα:</l>
<q direct="unspecified"><l>ὦ γέρον, αἶνος μέν τοι ἀμύμων, ὃν κατέλεξας,</l>
<l>οὐδέ τί πω παρὰ μοῖραν ἔπος νηκερδὲς ἔειπες:</l>
<l n="510">τῷ οὔτ᾽ ἐσθῆτος δευήσεαι οὔτε τευ ἄλλου,</l>
<l>ὧν ἐπέοιχ᾽ ἱκέτην ταλαπείριον ἀντιάσαντα,</l>
<l>νῦν: ἀτὰρ ἠῶθέν γε τὰ σὰ ῥάκεα δνοπαλίξεις.</l>
<l>οὐ γὰρ πολλαὶ χλαῖναι ἐπημοιβοί τε χιτῶνες</l>
<l>ἐνθάδε ἕννυσθαι, μία δ᾽ οἴη φωτὶ ἑκάστῳ.</l>
<l n="515">αὐτὰρ ἐπὴν ἔλθῃσιν Ὀδυσσῆος φίλος υἱός,</l>
<l>αὐτός τοι χλαῖνάν τε χιτῶνά τε εἵματα δώσει,</l>
<l>πέμψει δ᾽ ὅππῃ σε κραδίη θυμός τε κελεύει.</l></q>
<l><milestone unit="para" ed="P" />ὣς εἰπὼν ἀνόρουσε, τίθει δ᾽ ἄρα οἱ πυρὸς ἐγγὺς</l>
<l>εὐνήν, ἐν δ᾽ ὀΐων τε καὶ αἰγῶν δέρματ᾽ ἔβαλλεν.</l>
<l n="520">ἔνθ᾽ Ὀδυσεὺς κατέλεκτ᾽: ἐπὶ δὲ χλαῖναν βάλεν αὐτῷ</l>
<l>πυκνὴν καὶ μεγάλην, ἥ οἱ παρεκέσκετ᾽ ἀμοιβάς,</l>
<l>ἕννυσθαι ὅτε τις χειμὼν ἔκπαγλος ὄροιτο.</l>
<l><milestone unit="para" ed="P" />ὣς ὁ μὲν ἔνθ᾽ Ὀδυσεὺς κοιμήσατο, τοὶ δὲ παρ᾽ αὐτὸν</l>
<l>ἄνδρες κοιμήσαντο νεηνίαι: οὐδὲ συβώτῃ</l>
<l n="525">ἥνδανεν αὐτόθι κοῖτος,  ὑῶν ἄπο κοιμηθῆναι,</l>
<l>ἀλλ᾽ ὅ γ᾽ ἄρ᾽ ἔξω ἰὼν ὡπλίζετο: χαῖρε δ᾽ Ὀδυσσεύς,</l>
<l>ὅττι ῥά οἱ βιότου περικήδετο νόσφιν ἐόντος.</l>
<l>πρῶτον μὲν ξίφος ὀξὺ περὶ στιβαροῖς βάλετ᾽ ὤμοις,</l>
<l>ἀμφὶ δὲ χλαῖναν ἑέσσατ᾽ ἀλεξάνεμον, μάλα πυκνήν,</l>
<l n="530">ἂν δὲ νάκην ἕλετ᾽ αἰγὸς ἐϋτρεφέος μεγάλοιο,</l>
<l>εἵλετο δ᾽ ὀξὺν ἄκοντα, κυνῶν ἀλκτῆρα καὶ ἀνδρῶν.</l>
<l>βῆ δ᾽ ἴμεναι κείων ὅθι περ σύες ἀργιόδοντες</l>
<l>πέτρῃ ὕπο γλαφυρῇ εὗδον, Βορέω ὑπ᾽ ἰωγῇ.</l>
</div1></body></text></TEI.2>