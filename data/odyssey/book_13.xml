<?xml version="1.0" encoding="utf-8"?>
<TEI.2><text><body><div1 n="13" type="Book" org="uniform" sample="complete">
<milestone n="1" unit="card" ed="p" />
<l>ὣς ἔφαθ᾽, οἱ δ᾽ ἄρα πάντες ἀκὴν ἐγένοντο σιωπῇ,</l>
<l>κηληθμῷ δ᾽ ἔσχοντο κατὰ μέγαρα σκιόεντα.</l>
<l>τὸν δ᾽ αὖτ᾽ Ἀλκίνοος ἀπαμείβετο φώνησέν τε:</l>
<q direct="unspecified"><l><milestone unit="para" ed="P" />ὦ Ὀδυσεῦ, ἐπεὶ ἵκευ ἐμὸν ποτὶ χαλκοβατὲς δῶ,</l>
<l n="5">ὑψερεφές,  τῷ σ᾽ οὔ τι παλιμπλαγχθέντα γ᾽ ὀΐω</l>
<l>ἂψ ἀπονοστήσειν, εἰ καὶ μάλα πολλὰ πέπονθας.</l>
<l>ὑμέων δ᾽ ἀνδρὶ ἑκάστῳ ἐφιέμενος τάδε εἴρω,</l>
<l>ὅσσοι ἐνὶ μεγάροισι γερούσιον αἴθοπα οἶνον</l>
<l>αἰεὶ πίνετ᾽ ἐμοῖσιν, ἀκουάζεσθε δ᾽ ἀοιδοῦ.</l>
<l n="10">εἵματα μὲν δὴ ξείνῳ ἐϋξέστῃ ἐνὶ χηλῷ</l>
<l>κεῖται καὶ χρυσὸς πολυδαίδαλος ἄλλα τε πάντα</l>
<l>δῶρ᾽, ὅσα Φαιήκων βουληφόροι ἐνθάδ᾽ ἔνεικαν:</l>
<l>ἀλλ᾽ ἄγε οἱ δῶμεν τρίποδα μέγαν ἠδὲ λέβητα</l>
<l>ἀνδρακάς: ἡμεῖς δ᾽ αὖτε ἀγειρόμενοι κατὰ δῆμον</l>
<l n="15">τισόμεθ᾽: ἀργαλέον γὰρ ἕνα προικὸς χαρίσασθαι.</l></q>
<l><milestone unit="para" ed="P" />ὣς ἔφατ᾽ Ἀλκίνοος, τοῖσιν δ᾽ ἐπιὴνδανε μῦθος.</l>
<l>οἱ μὲν κακκείοντες ἔβαν οἶκόνδε ἕκαστος,</l>
<l>ἦμος δ᾽ ἠριγένεια φάνη ῥοδοδάκτυλος Ἠώς,</l>
<l>νῆάδ᾽ ἐπεσσεύοντο, φέρον δ᾽ εὐήνορα χαλκόν.</l>
<l n="20">καὶ τὰ μὲν εὖ κατέθηχ᾽ ἱερὸν μένος Ἀλκινόοιο,</l>
<l>αὐτὸς ἰὼν διὰ νηὸς ὑπὸ ζυγά, μή τιν᾽ ἑταίρων</l>
<l>βλάπτοι ἐλαυνόντων, ὁπότε σπερχοίατ᾽ ἐρετμοῖς.</l>
<l>οἱ δ᾽ εἰς Ἀλκινόοιο κίον καὶ δαῖτ᾽ ἀλέγυνον.</l>
<l><milestone unit="para" ed="P" />τοῖσι δὲ βοῦν ἱέρευσ᾽ ἱερὸν μένος Ἀλκινόοιο</l>
<l n="25">Ζηνὶ κελαινεφέϊ Κρονίδῃ,  ὃς πᾶσιν ἀνάσσει.</l>
<l>μῆρα δὲ κήαντες δαίνυντ᾽ ἐρικυδέα δαῖτα</l>
<l>τερπόμενοι: μετὰ δέ σφιν ἐμέλπετο θεῖος ἀοιδός,</l>
<l>Δημόδοκος, λαοῖσι τετιμένος. αὐτὰρ Ὀδυσσεὺς</l>
<l>πολλὰ πρὸς ἠέλιον κεφαλὴν τρέπε παμφανόωντα,</l>
<l n="30">δῦναι ἐπειγόμενος: δὴ γὰρ μενέαινε νέεσθαι.</l>
<l>ὡς δ᾽ ὅτ᾽ ἀνὴρ δόρποιο λιλαίεται, ᾧ τε πανῆμαρ</l>
<l>νειὸν ἀν᾽ ἕλκητον βόε οἴνοπε πηκτὸν ἄροτρον:</l>
<l>ἀσπασίως δ᾽ ἄρα τῷ κατέδυ φάος ἠελίοιο</l>
<l>δόρπον ἐποίχεσθαι, βλάβεται δέ τε γούνατ᾽ ἰόντι:</l>
<l n="35">ὣς Ὀδυσῆ᾽ ἀσπαστὸν ἔδυ φάος ἠελίοιο.</l>
<l>αἶψα δὲ Φαιήκεσσι φιληρέτμοισι μετηύδα,</l>
<l>Ἀλκινόῳ δὲ μάλιστα πιφαυσκόμενος φάτο μῦθον:</l>
<q direct="unspecified"><l><milestone unit="para" ed="P" />Ἀλκίνοε κρεῖον, πάντων ἀριδείκετε λαῶν,</l>
<l>πέμπετέ με σπείσαντες ἀπήμονα, χαίρετε δ᾽ αὐτοί:</l>
<l n="40">ἤδη γὰρ τετέλεσται ἅ μοι φίλος ἤθελε θυμός,</l>
<l>πομπὴ καὶ φίλα δῶρα, τά μοι θεοὶ Οὐρανίωνες</l>
<l>ὄλβια ποιήσειαν: ἀμύμονα δ᾽ οἴκοι ἄκοιτιν</l>
<l>νοστήσας εὕροιμι σὺν ἀρτεμέεσσι φίλοισιν.</l>
<l>ὑμεῖς δ᾽ αὖθι μένοντες ἐϋφραίνοιτε γυναῖκας</l>
<l n="45">κουριδίας καὶ τέκνα: θεοὶ δ᾽ ἀρετὴν ὀπάσειαν</l>
<l>παντοίην, καὶ μή τι κακὸν μεταδήμιον εἴη.</l></q>
<milestone n="47" unit="card" ed="p" />
<l><milestone unit="para" ed="P" />ὣς ἔφαθ᾽, οἱ δ᾽ ἄρα πάντες ἐπῄνεον ἠδ᾽ ἐκέλευον</l>
<l>πεμπέμεναι τὸν ξεῖνον, ἐπεὶ κατὰ μοῖραν ἔειπεν.</l>
<l>καὶ τότε κήρυκα προσέφη μένος Ἀλκινόοιο:</l>
<q direct="unspecified"><l n="50">Ποντόνοε,  κρητῆρα κερασσάμενος μέθυ νεῖμον</l>
<l>πᾶσιν ἀνὰ μέγαρον, ὄφρ᾽ εὐξάμενοι Διὶ πατρὶ</l>
<l>τὸν ξεῖνον πέμπωμεν ἑὴν ἐς πατρίδα γαῖαν.</l></q>
<l><milestone unit="para" ed="P" />ὣς φάτο, Ποντόνοος δὲ μελίφρονα οἶνον ἐκίρνα,</l>
<l>νώμησεν δ᾽ ἄρα πᾶσιν ἐπισταδόν: οἱ δὲ θεοῖσιν</l>
<l n="55">ἔσπεισαν μακάρεσσι,  τοὶ οὐρανὸν εὐρὺν ἔχουσιν,</l>
<l>αὐτόθεν ἐξ ἑδρέων. ἀνὰ δ᾽ ἵστατο δῖος Ὀδυσσεύς,</l>
<l>Ἀρήτῃ δ᾽ ἐν χειρὶ τίθει δέπας ἀμφικύπελλον,</l>
<l>καί μιν φωνήσας ἔπεα πτερόεντα προσηύδα:</l>
<q direct="unspecified"><l><milestone unit="para" ed="P" />χαῖρέ μοι, ὦ βασίλεια, διαμπερές, εἰς ὅ κε γῆρας</l>
<l n="60">ἔλθῃ καὶ θάνατος,  τά τ᾽ ἐπ᾽ ἀνθρώποισι πέλονται.</l>
<l>αὐτὰρ ἐγὼ νέομαι: σὺ δὲ τέρπεο τῷδ᾽ ἐνὶ οἴκῳ</l>
<l>παισί τε καὶ λαοῖσι καὶ Ἀλκινόῳ βασιλῆϊ.</l></q>
<l><milestone unit="para" ed="P" />ὣς εἰπὼν ὑπὲρ οὐδὸν ἐβήσετο δῖος Ὀδυσσεύς,</l>
<l>τῷ δ᾽ ἅμα κήρυκα προΐει μένος Ἀλκινόοιο,</l>
<l n="65">ἡγεῖσθαι ἐπὶ νῆα θοὴν καὶ θῖνα θαλάσσης:</l>
<l>Ἀρήτη δ᾽ ἄρα οἱ δμῳὰς ἅμ᾽ ἔπεμπε γυναῖκας,</l>
<l>τὴν μὲν φᾶρος ἔχουσαν ἐϋπλυνὲς ἠδὲ χιτῶνα,</l>
<l>τὴν δ᾽ ἑτέρην χηλὸν πυκινὴν ἅμ᾽ ὄπασσε κομίζειν:</l>
<l>ἡ δ᾽ ἄλλη σῖτόν τ᾽ ἔφερεν καὶ οἶνον ἐρυθρόν.</l>
<l n="70"><milestone unit="para" ed="P" />αὐτὰρ ἐπεί ῥ᾽ ἐπὶ νῆα κατήλυθον ἠδὲ θάλασσαν,</l>
<l>αἶψα τά γ᾽ ἐν νηῒ γλαφυρῇ πομπῆες ἀγαυοὶ</l>
<l>δεξάμενοι κατέθεντο, πόσιν καὶ βρῶσιν ἅπασαν:</l>
<l>κὰδ δ᾽ ἄρ᾽ Ὀδυσσῆϊ στόρεσαν ῥῆγός τε λίνον τε</l>
<l>νηὸς ἐπ᾽ ἰκριόφιν γλαφυρῆς, ἵνα νήγρετον εὕδοι,</l>
<l n="75">πρυμνῆς: ἂν δὲ καὶ αὐτὸς ἐβήσετο καὶ κατέλεκτο</l>
<l>σιγῇ: τοὶ δὲ καθῖζον ἐπὶ κληῗσιν ἕκαστοι</l>
<l>κόσμῳ, πεῖσμα δ᾽ ἔλυσαν ἀπὸ τρητοῖο λίθοις.</l>
<l>εὖθ᾽ οἱ ἀνακλινθέντες ἀνερρίπτουν ἅλα πηδῷ,</l>
<l>καὶ τῷ νήδυμος ὕπνος ἐπὶ βλεφάροισιν ἔπιπτε,</l>
<l n="80">νήγρετος,  ἥδιστος, θανάτῳ ἄγχιστα ἐοικώς.</l>
<l>ἡ δ᾽, ὥς τ᾽ ἐν πεδίῳ τετράοροι ἄρσενες ἵπποι,</l>
<l>πάντες ἅμ᾽ ὁρμηθέντες ὑπὸ πληγῇσιν ἱμάσθλης,</l>
<l>ὑψόσ᾽ ἀειρόμενοι ῥίμφα πρήσσουσι κέλευθον,</l>
<l>ὣς ἄρα τῆς πρύμνη μὲν ἀείρετο, κῦμα δ᾽ ὄπισθε</l>
<l n="85">πορφύρεον μέγα θῦε πολυφλοίσβοιο θαλάσσης.</l>
<l>ἡ δὲ μάλ᾽ ἀσφαλέως θέεν ἔμπεδον: οὐδέ κεν ἴρηξ</l>
<l>κίρκος ὁμαρτήσειεν, ἐλαφρότατος πετεηνῶν.</l>
<l>ὣς ἡ ῥίμφα θέουσα θαλάσσης κύματ᾽ ἔταμνεν,</l>
<l>ἄνδρα φέρουσα θεοῖς ἐναλίγκια μήδε᾽ ἔχοντα:</l>
<l n="90">ὃς πρὶν μὲν μάλα πολλὰ πάθ᾽ ἄλγεα ὃν κατὰ θυμὸν</l>
<l>ἀνδρῶν τε πτολέμους ἀλεγεινά τε κύματα πείρων,</l>
<l>δὴ τότε γ᾽ ἀτρέμας εὗδε, λελασμένος ὅσσ᾽ ἐπεπόνθει.</l>
<milestone n="93" unit="card" ed="p" />
<l><milestone unit="para" ed="P" />εὖτ᾽ ἀστὴρ ὑπερέσχε φαάντατος, ὅς τε μάλιστα</l>
<l>ἔρχεται ἀγγέλλων φάος Ἠοῦς ἠριγενείης,</l>
<l n="95">τῆμος δὴ νήσῳ προσεπίλνατο ποντοπόρος νηῦς.</l>
<l><milestone unit="para" ed="P" />Φόρκυνος δέ τίς ἐστι λιμήν, ἁλίοιο γέροντος,</l>
<l>ἐν δήμῳ Ἰθάκης: δύο δὲ προβλῆτες ἐν αὐτῷ</l>
<l>ἀκταὶ ἀπορρῶγες, λιμένος ποτιπεπτηυῖαι,</l>
<l>αἵ τ᾽ ἀνέμων σκεπόωσι δυσαήων μέγα κῦμα</l>
<l n="100">ἔκτοθεν: ἔντοσθεν δέ τ᾽ ἄνευ δεσμοῖο μένουσι</l>
<l>νῆες ἐΰσσελμοι, ὅτ᾽ ἂν ὅρμου μέτρον ἵκωνται.</l>
<l>αὐτὰρ ἐπὶ κρατὸς λιμένος τανύφυλλος ἐλαίη,</l>
<l>ἀγχόθι δ᾽ αὐτῆς ἄντρον ἐπήρατον ἠεροειδές,</l>
<l>ἱρὸν νυμφάων αἱ νηϊάδες καλέονται.</l>
<l n="105">ἐν δὲ κρητῆρές τε καὶ ἀμφιφορῆες ἔασιν</l>
<l>λάϊνοι: ἔνθα δ᾽ ἔπειτα τιθαιβώσσουσι μέλισσαι.</l>
<l>ἐν δ᾽ ἱστοὶ λίθεοι περιμήκεες, ἔνθα τε νύμφαι</l>
<l>φάρε᾽ ὑφαίνουσιν ἁλιπόρφυρα, θαῦμα ἰδέσθαι:</l>
<l>ἐν δ᾽ ὕδατ᾽ ἀενάοντα. δύω δέ τέ οἱ θύραι εἰσίν,</l>
<l n="110">αἱ μὲν πρὸς Βορέαο καταιβαταὶ ἀνθρώποισιν,</l>
<l>αἱ δ᾽ αὖ πρὸς Νότου εἰσὶ θεώτεραι: οὐδέ τι κείνῃ</l>
<l>ἄνδρες ἐσέρχονται, ἀλλ᾽ ἀθανάτων ὁδός ἐστιν.</l>
<l><milestone unit="para" ed="P" />ἔνθ᾽ οἵ γ᾽ εἰσέλασαν, πρὶν εἰδότες: ἡ μὲν ἔπειτα</l>
<l>ἠπείρῳ ἐπέκελσεν, ὅσον τ᾽ ἐπὶ ἥμισυ πάσης,</l>
<l n="115">σπερχομένη: τοῖον γὰρ ἐπείγετο χέρσ᾽ ἐρετάων:</l>
<l>οἱ δ᾽ ἐκ νηὸς βάντες ἐϋζύγου ἤπειρόνδε</l>
<l>πρῶτον Ὀδυσσῆα γλαφυρῆς ἐκ νηὸς ἄειραν</l>
<l>αὐτῷ σύν τε λίνῳ καὶ ῥήγεϊ σιγαλόεντι,</l>
<l>κὰδ δ᾽ ἄρ᾽ ἐπὶ ψαμάθῳ ἔθεσαν δεδμημένον ὕπνῳ,</l>
<l n="120">ἐκ δὲ κτήματ᾽ ἄειραν,  ἅ οἱ Φαίηκες ἀγαυοὶ</l>
<l>ὤπασαν οἴκαδ᾽ ἰόντι διὰ μεγάθυμον Ἀθήνην.</l>
<l>καὶ τὰ μὲν οὖν παρὰ πυθμέν᾽ ἐλαίης ἀθρόα θῆκαν</l>
<l>ἐκτὸς ὁδοῦ, μή πώς τις ὁδιτάων ἀνθρώπων,</l>
<l>πρίν γ᾽ Ὀδυσῆ᾽ ἔγρεσθαι, ἐπελθὼν δηλήσαιτο:</l>
<l n="125">αὐτοὶ δ᾽ αὖτ᾽ οἶκόνδε πάλιν κίον.  οὐδ᾽ ἐνοσίχθων</l>
<l>λήθετ᾽ ἀπειλάων, τὰς ἀντιθέῳ Ὀδυσῆϊ</l>
<l>πρῶτον ἐπηπείλησε, Διὸς δ᾽ ἐξείρετο βουλήν:</l>
<q direct="unspecified"><l><milestone unit="para" ed="P" />Ζεῦ πάτερ, οὐκέτ᾽ ἐγώ γε μετ᾽ ἀθανάτοισι θεοῖσι</l>
<l>τιμήεις ἔσομαι, ὅτε με βροτοὶ οὔ τι τίουσιν,</l>
<l n="130">Φαίηκες,  τοί πέρ τοι ἐμῆς ἔξ εἰσι γενέθλης.</l>
<l>καὶ γὰρ νῦν Ὀδυσῆ᾽ ἐφάμην κακὰ πολλὰ παθόντα</l>
<l>οἴκαδ᾽ ἐλεύσεσθαι: νόστον δέ οἱ οὔ ποτ᾽ ἀπηύρων</l>
<l>πάγχυ, ἐπεὶ σὺ πρῶτον ὑπέσχεο καὶ κατένευσας.</l>
<l>οἱ δ᾽ εὕδοντ᾽ ἐν νηῒ θοῇ ἐπὶ πόντον ἄγοντες</l>
<l n="135">κάτθεσαν εἰν Ἰθάκῃ,  ἔδοσαν δέ οἱ ἄσπετα  δῶρα,</l>
<l>χαλκόν τε χρυσόν τε ἅλις ἐσθῆτά θ᾽ ὑφαντήν,</l>
<l>πόλλ᾽, ὅσ᾽ ἂν οὐδέ ποτε Τροίης ἐξήρατ᾽ Ὀδυσσεύς,</l>
<l>εἴ περ ἀπήμων ἦλθε, λαχὼν ἀπὸ ληΐδος αἶσαν.</l></q>
<milestone n="139" unit="card" ed="p" />
<l><milestone unit="para" ed="P" />τὸν δ᾽ ἀπαμειβόμενος προσέφη νεφεληγερέτα Ζεὺς:</l>
<q direct="unspecified"><l n="140">ὢ πόποι,  ἐννοσίγαι᾽ εὐρυσθενές, οἷον ἔειπες.</l>
<l>οὔ τί σ᾽ ἀτιμάζουσι θεοί: χαλεπὸν δέ κεν εἴη</l>
<l>πρεσβύτατον καὶ ἄριστον ἀτιμίῃσιν ἰάλλειν.</l>
<l>ἀνδρῶν δ᾽ εἴ πέρ τίς σε βίῃ καὶ κάρτεϊ εἴκων</l>
<l>οὔ τι τίει. σοὶ δ᾽ ἐστὶ καὶ ἐξοπίσω τίσις αἰεί.</l>
<l n="145">ἔρξον ὅπως ἐθέλεις καί τοι φίλον ἔπλετο θυμῷ.</l></q>
<l><milestone unit="para" ed="P" />τὸν δ᾽ ἠμείβετ᾽ ἔπειτα Ποσειδάων ἐνοσίχθων:</l>
<q direct="unspecified"><l>αἶψά κ᾽ ἐγὼν ἔρξαιμι, κελαινεφές, ὡς ἀγορεύεις:</l>
<l>ἀλλὰ σὸν αἰεὶ θυμὸν ὀπίζομαι ἠδ᾽ ἀλεείνω.</l>
<l>νῦν αὖ Φαιήκων ἐθέλω περικαλλέα νῆα,</l>
<l n="150">ἐκ πομπῆς ἀνιοῦσαν,  ἐν ἠεροειδέϊ πόντῳ</l>
<l>ῥαῖσαι, ἵν᾽ ἤδη σχῶνται, ἀπολλήξωσι δὲ πομπῆς</l>
<l>ἀνθρώπων, μέγα δέ σφιν ὄρος πόλει ἀμφικαλύψαι.</l></q>
<l><milestone unit="para" ed="P" />τὸν δ᾽ ἀπαμειβόμενος προσέφη νεφεληγερέτα Ζεύς:</l>
<q direct="unspecified"><l>ὢ πέπον, ὡς μὲν ἐμῷ θυμῷ δοκεῖ εἶναι ἄριστα,</l>
<l n="155">ὁππότε κεν δὴ πάντες ἐλαυνομένην προΐδωνται</l>
<l>λαοὶ ἀπὸ πτόλιος, θεῖναι λίθον ἐγγύθι γαίης</l>
<l>νηῒ θοῇ ἴκελον, ἵνα θαυμάζωσιν ἅπαντες</l>
<l>ἄνθρωποι, μέγα δέ σφιν ὄρος πόλει ἀμφικαλύψαι.</l></q>
<l><milestone unit="para" ed="P" />αὐτὰρ ἐπεὶ τό γ᾽ ἄκουσε Ποσειδάων ἐνοσίχθων,</l>
<l n="160">βῆ ῥ᾽ ἴμεν ἐς Σχερίην,  ὅθι Φαίηκες γεγάασιν.</l>
<l>ἔνθ᾽ ἔμεν᾽: ἡ δὲ μάλα σχεδὸν ἤλυθε ποντοπόρος νηῦς</l>
<l>ῥίμφα διωκομένη: τῆς δὲ σχεδὸν ἦλθ᾽ ἐνοσίχθων,</l>
<l>ὅς μιν λᾶαν ἔθηκε καὶ ἐρρίζωσεν ἔνερθε</l>
<l>χειρὶ καταπρηνεῖ ἐλάσας: ὁ δὲ νόσφι βεβήκει.</l>
<l n="165">οἱ δὲ πρὸς ἀλλήλους ἔπεα πτερόεντ᾽ ἀγόρευον</l>
<l>Φαίηκες δολιχήρετμοι, ναυσίκλυτοι ἄνδρες.</l>
<l>ὧδε δέ τις εἴπεσκεν ἰδὼν ἐς πλησίον ἄλλον:</l>
<q direct="unspecified"><l><milestone unit="para" ed="P" />ὤ μοι, τίς δὴ νῆα θοὴν ἐπέδησ᾽ ἐνὶ πόντῳ</l>
<l>οἴκαδ᾽ ἐλαυνομένην; καὶ δὴ προὐφαίνετο πᾶσα.</l></q>
<l n="170"><milestone unit="para" ed="P" />ὣς ἄρα τις εἴπεσκε: τὰ δ᾽ οὐκ ἴσαν ὡς ἐτέτυκτο.</l>
<l>τοῖσιν δ᾽ Ἀλκίνοος ἀγορήσατο καὶ μετέειπεν:</l>
<q direct="unspecified"><l><milestone unit="para" ed="P" />ὢ πόποι, ἦ μάλα δή με παλαίφατα θέσφαθ᾽ ἱκάνει</l>
<l>πατρὸς ἐμοῦ, ὃς ἔφασκε Ποσειδάων᾽ ἀγάσασθαι</l>
<l>ἡμῖν, οὕνεκα πομποὶ ἀπήμονές εἰμεν ἁπάντων.</l>
<l n="175">φῆ ποτὲ Φαιήκων ἀνδρῶν περικαλλέα, νῆα,</l>
<l>ἐκ πομπῆς ἀνιοῦσαν, ἐν ἠεροειδέϊ πόντῳ</l>
<l>ῥαισέμεναι, μέγα δ᾽ ἧμιν ὄρος πόλει ἀμφικαλύψειν.</l>
<l>ὣς ἀγόρευ᾽ ὁ γέρων: τὰ δὲ δὴ νῦν πάντα τελεῖται.</l>
<l>ἀλλ᾽ ἄγεθ᾽, ὡς ἂν ἐγὼ εἴπω, πειθώμεθα πάντες:</l>
<l n="180">πομπῆς μὲν παύσασθε βροτῶν,  ὅτε κέν τις ἵκηται</l>
<l>ἡμέτερον προτὶ ἄστυ: Ποσειδάωνι δὲ ταύρους</l>
<l>δώδεκα κεκριμένους ἱερεύσομεν, αἴ κ᾽ ἐλεήσῃ,</l>
<l>μηδ᾽ ἡμῖν περίμηκες ὄρος πόλει ἀμφικαλύψῃ.</l></q>
<milestone n="184" unit="card" ed="p" />
<l><milestone unit="para" ed="P" />ὣς ἔφαθ᾽, οἱ δ᾽ ἔδεισαν, ἑτοιμάσσαντο δὲ ταύρους.</l>
<l n="185">ὣς οἱ μέν ῥ᾽ εὔχοντο Ποσειδάωνι ἄνακτι</l>
<l>δήμου Φαιήκων ἡγήτορες ἠδὲ μέδοντες,</l>
<l>ἑσταότες περὶ βωμόν. ὁ δ᾽ ἔγρετο δῖος Ὀδυσσεὺς</l>
<l>εὕδων ἐν γαίῃ πατρωΐῃ, οὐδέ μιν ἔγνω,</l>
<l>ἤδη δὴν ἀπεών: περὶ γὰρ θεὸς ἠέρα χεῦε</l>
<l n="190">Παλλὰς Ἀθηναίη,  κούρη Διός, ὄφρα μιν αὐτὸν</l>
<l>ἄγνωστον τεύξειεν ἕκαστά τε μυθήσαιτο,</l>
<l>μή μιν πρὶν ἄλοχος γνοίη ἀστοί τε φίλοι τε,</l>
<l>πρὶν πᾶσαν μνηστῆρας ὑπερβασίην ἀποτῖσαι.</l>
<l>τοὔνεκ᾽ ἄρ᾽ ἀλλοειδέα φαινέσκετο πάντα ἄνακτι,</l>
<l n="195">ἀτραπιτοί τε διηνεκέες λιμένες τε πάνορμοι</l>
<l>πέτραι τ᾽ ἠλίβατοι καὶ δένδρεα τηλεθόωντα.</l>
<l>στῆ δ᾽ ἄρ᾽ ἀναΐξας καί ῥ᾽ εἴσιδε πατρίδα γαῖαν:</l>
<l>ᾤμωξέν τ᾽ ἄρ ἔπειτα καὶ ὣ πεπλήγετο μηρὼ</l>
<l>χερσὶ καταπρηνέσσ᾽, ὀλοφυρόμενος δ᾽ ἔπος ηὔδα:</l>
<q direct="unspecified"><l n="200"><milestone unit="para" ed="P" />ὤ μοι ἐγώ,  τέων αὖτε βροτῶν ἐς γαῖαν ἱκάνω;</l>
<l>ἦ ῥ᾽ οἵ γ᾽ ὑβρισταί τε καὶ ἄγριοι οὐδὲ δίκαιοι,</l>
<l>ἦε φιλόξεινοι, καί σφιν νόος ἐστὶ θεουδής;</l>
<l>πῇ δὴ χρήματα πολλὰ φέρω τάδε; πῇ τε καὶ αὐτὸς</l>
<l>πλάζομαι; αἴθ᾽ ὄφελον μεῖναι παρὰ Φαιήκεσσιν</l>
<l n="205">αὐτοῦ: ἐγὼ δέ κεν ἄλλον ὑπερμενέων βασιλήων</l>
<l>ἐξικόμην, ὅς κέν μ᾽ ἐφίλει καὶ ἔπεμπε νέεσθαι.</l>
<l>νῦν δ᾽ οὔτ᾽ ἄρ πῃ θέσθαι ἐπίσταμαι, οὐδὲ μὲν αὐτοῦ</l>
<l>καλλείψω, μή πώς μοι ἕλωρ ἄλλοισι γένηται.</l>
<l>ὢ πόποι, οὐκ ἄρα πάντα νοήμονες οὐδὲ δίκαιοι</l>
<l n="210">ἦσαν Φαιήκων ἡγήτορες ἠδὲ μέδοντες,</l>
<l>οἵ μ᾽ εἰς ἄλλην γαῖαν ἀπήγαγον, ἦ τέ μ᾽ ἔφαντο</l>
<l>ἄξειν εἰς Ἰθάκην εὐδείελον, οὐδ᾽ ἐτέλεσσαν.</l>
<l>Ζεὺς σφέας τίσαιτο ἱκετήσιος, ὅς τε καὶ ἄλλους</l>
<l>ἀνθρώπους ἐφορᾷ καὶ τίνυται ὅς τις ἁμάρτῃ.</l>
<l n="215">ἀλλ᾽ ἄγε δὴ τὰ χρήματ᾽ ἀριθμήσω καὶ ἴδωμαι,</l>
<l>μή τί μοι οἴχωνται κοίλης ἐπὶ νηὸς ἄγοντες.</l></q>
<milestone n="217" unit="card" ed="p" />
<l><milestone unit="para" ed="P" />ὣς εἰπὼν τρίποδας περικαλλέας ἠδὲ λέβητας</l>
<l>ἠρίθμει καὶ χρυσὸν ὑφαντά τε εἵματα καλά.</l>
<l>τῶν μὲν ἄρ᾽ ὀύ τι πόθει: ὁ δ᾽ ὀδύρετο πατρίδα γαῖαν</l>
<l n="220">ἑρπύζων παρὰ θῖνα πολυφλοίσβοιο θαλάσσης,</l>
<l>πόλλ᾽ ὀλοφυρόμενος. σχεδόθεν δέ οἱ ἦλθεν Ἀθήνη,</l>
<l>ἀνδρὶ δέμας εἰκυῖα νέῳ, ἐπιβώτορι μήλων,</l>
<l>παναπάλῳ, οἷοί τε ἀνάκτων παῖδες ἔασι,</l>
<l>δίπτυχον ἀμφ᾽ ὤμοισιν ἔχουσ᾽ εὐεργέα λώπην:</l>
<l n="225">ποσσὶ δ᾽ ὑπὸ λιπαροῖσι πέδιλ᾽ ἔχε,  χερσὶ δ᾽ ἄκοντα.</l>
<l>τὴν δ᾽ Ὀδυσεὺς γήθησεν ἰδὼν καὶ ἐναντίος ἦλθε,</l>
<l>καί μιν φωνήσας ἔπεα πτερόεντα προσηύδα:</l>
<q direct="unspecified"><l><milestone unit="para" ed="P" />ὦ φίλ᾽, ἐπεί σε πρῶτα κιχάνω τῷδ᾽ ἐνὶ χώρῳ,</l>
<l>χαῖρέ τε καὶ μή μοί τι κακῷ νόῳ ἀντιβολήσαις,</l>
<l n="230">ἀλλὰ σάω μὲν ταῦτα,  σάω δ᾽ ἐμέ: σοὶ γὰρ ἐγώ γε</l>
<l>εὔχομαι ὥς τε θεῷ καί σευ φίλα γούναθ᾽ ἱκάνω.</l>
<l>καί μοι τοῦτ᾽ ἀγόρευσον ἐτήτυμον, ὄφρ᾽ ἐῢ εἰδῶ:</l>
<l>τίς γῆ, τίς δῆμος, τίνες ἀνέρες ἐγγεγάασιν;</l>
<l>ἦ πού τις νήσων εὐδείελος, ἦέ τις ἀκτὴ</l>
<l n="235">κεῖθ᾽ ἁλὶ κεκλιμένη ἐριβώλακος ἠπείροιο;</l></q>
<l><milestone unit="para" ed="P" />τὸν δ᾽ αὖτε προσέειπε θεὰ γλαυκῶπις Ἀθήνη:</l>
<q direct="unspecified"><l>νήπιός εἰς, ὦ ξεῖν᾽, ἢ τηλόθεν εἰλήλουθας,</l>
<l>εἰ δὴ τήνδε τε γαῖαν ἀνείρεαι. οὐδέ τι λίην</l>
<l>οὕτω νώνυμός ἐστιν: ἴσασι δέ μιν μάλα πολλοί,</l>
<l n="240">ἠμὲν ὅσοι ναίουσι πρὸς ἠῶ τ᾽ ἠέλιόν τε,</l>
<l>ἠδ᾽ ὅσσοι μετόπισθε ποτὶ ζόφον ἠερόεντα.</l>
<l>ἦ τοι μὲν τρηχεῖα καὶ οὐχ ἱππήλατός ἐστιν,</l>
<l>οὐδὲ λίην λυπρή, ἀτὰρ οὐδ᾽ εὐρεῖα τέτυκται.</l>
<l>ἐν μὲν γάρ οἱ σῖτος ἀθέσφατος, ἐν δέ τε οἶνος</l>
<l n="245">γίγνεται: αἰεὶ δ᾽ ὄμβρος ἔχει τεθαλυῖά τ᾽ ἐέρση:</l>
<l>αἰγίβοτος δ᾽ ἀγαθὴ καὶ βούβοτος: ἔστι μὲν ὕλη</l>
<l>παντοίη, ἐν δ᾽ ἀρδμοὶ ἐπηετανοὶ παρέασι.</l>
<l>τῷ τοι, ξεῖν᾽, Ἰθάκης γε καὶ ἐς Τροίην ὄνομ᾽ ἵκει,</l>
<l>τήν περ τηλοῦ φασὶν Ἀχαιΐδος ἔμμεναι αἴης.</l></q>
<milestone n="250" unit="card" ed="p" />
<l n="250"><milestone unit="para" ed="P" />ὣς φάτο,  γήθησεν δὲ πολύτλας δῖος Ὀδυσσεύς,</l>
<l>χαίρων ᾗ γαίῃ πατρωΐῃ, ὥς οἱ ἔειπε</l>
<l>Παλλὰς Ἀθηναίη, κούρη Διὸς, αἰγιόχοιο:</l>
<l>καί μιν φωνήσας ἔπεα πτερόεντα προσηύδα:</l>
<l>οὐδ᾽ ὅ γ᾽ ἀληθέα εἶπε, πάλιν δ᾽ ὅ γε λάζετο μῦθον,</l>
<l n="255">αἰεὶ ἐνὶ στήθεσσι νόον πολυκερδέα νωμῶν:</l>
<q direct="unspecified"><l><milestone unit="para" ed="P" />πυνθανόμην Ἰθάκης γε καὶ ἐν Κρήτῃ εὐρείῃ,</l>
<l>τηλοῦ ὑπὲρ πόντου: νῦν δ᾽ εἰλήλουθα καὶ αὐτὸς</l>
<l>χρήμασι σὺν τοίσδεσσι: λιπὼν δ᾽ ἔτι παισὶ τοσαῦτα</l>
<l>φεύγω, ἐπεὶ φίλον υἷα κατέκτανον Ἰδομενῆος,</l>
<l n="260">Ὀρσίλοχον πόδας ὠκύν,  ὃς ἐν Κρήτῃ εὐρείῃ</l>
<l>ἀνέρας ἀλφηστὰς νίκα ταχέεσσι πόδεσσιν,</l>
<l>οὕνεκά με στερέσαι τῆς ληΐδος ἤθελε πάσης</l>
<l>Τρωϊάδος, τῆς εἵνεκ᾽ ἐγὼ πάθον ἄλγεα θυμῷ,</l>
<l>ἀνδρῶν τε πτολέμους ἀλεγεινά τε κύματα πείρων,</l>
<l n="265">οὕνεκ᾽ ἄρ᾽ οὐχ ᾧ πατρὶ χαριζόμενος θεράπευον</l>
<l>δήμῳ ἔνι Τρώων, ἀλλ᾽ ἄλλων ἦρχον ἑταίρων.</l>
<l>τὸν μὲν ἐγὼ κατιόντα βάλον χαλκήρεϊ δουρὶ</l>
<l>ἀγρόθεν, ἐγγὺς ὁδοῖο λοχησάμενος σὺν ἑταίρῳ:</l>
<l>νὺξ δὲ μάλα δνοφερὴ κάτεχ᾽ οὐρανόν, οὐδέ τις ἡμέας</l>
<l n="270">ἀνθρώπων ἐνόησε,  λάθον δέ ἑ θυμὸν ἀπούρας.</l>
<l>αὐτὰρ ἐπεὶ δὴ τόν γε κατέκτανον ὀξέϊ χαλκῷ,</l>
<l>αὐτίκ᾽ ἐγὼν ἐπὶ νῆα κιὼν Φοίνικας ἀγαυοὺς</l>
<l>ἐλλισάμην, καί σφιν μενοεικέα ληΐδα δῶκα:</l>
<l>τούς μ᾽ ἐκέλευσα Πύλονδε καταστῆσαι καὶ ἐφέσσαι</l>
<l n="275">ἢ εἰς Ἤλιδα δῖαν,  ὅθι κρατέουσιν Ἐπειοί.</l>
<l>ἀλλ᾽ ἦ τοι σφέας κεῖθεν ἀπώσατο ἲς ἀνέμοιο</l>
<l>πόλλ᾽ ἀεκαζομένους, οὐδ᾽ ἤθελον ἐξαπατῆσαι.</l>
<l>κεῖθεν δὲ πλαγχθέντες ἱκάνομεν ἐνθάδε νυκτός.</l>
<l>σπουδῇ δ᾽ ἐς λιμένα προερέσσαμεν, οὐδέ τις ἡμῖν</l>
<l n="280">δόρπου μνῆστις ἔην,  μάλα περ χατέουσιν ἑλέσθαι,</l>
<l>ἀλλ᾽ αὔτως ἀποβάντες ἐκείμεθα νηὸς ἅπαντες.</l>
<l>ἔνθ᾽ ἐμὲ μὲν γλυκὺς ὕπνος ἐπήλυθε κεκμηῶτα,</l>
<l>οἱ δὲ χρήματ᾽ ἐμὰ γλαφυρῆς ἐκ νηὸς ἑλόντες</l>
<l>κάτθεσαν, ἔνθα περ αὐτὸς ἐπὶ ψαμάθοισιν ἐκείμην.</l>
<l n="285">οἱ δ᾽ ἐς Σιδονίην εὖ ναιομένην ἀναβάντες</l>
<l>ᾤχοντ᾽: αὐτὰρ ἐγὼ λιπόμην ἀκαχήμενος ἦτορ.</l></q>
<milestone n="287" unit="card" ed="p" />
<l><milestone unit="para" ed="P" />ὣς φάτο, μείδησεν δὲ θεὰ γλαυκῶπις Ἀθήνη,</l>
<l>χειρί τέ μιν κατέρεξε: δέμας δ᾽ ἤϊκτο γυναικὶ</l>
<l>καλῇ τε μεγάλῃ τε καὶ ἀγλαὰ ἔργα ἰδυίῃ:</l>
<l n="290">καί μιν φωνήσασ᾽ ἔπεα πτερόεντα προσηύδα:</l>
<q direct="unspecified"><l><milestone unit="para" ed="P" />κερδαλέος κ᾽ εἴη καὶ ἐπίκλοπος ὅς σε παρέλθοι</l>
<l>ἐν πάντεσσι δόλοισι, καὶ εἰ θεὸς ἀντιάσειε.</l>
<l>σχέτλιε, ποικιλομῆτα, δόλων ἆτ᾽, οὐκ ἄρ᾽ ἔμελλες,</l>
<l>οὐδ᾽ ἐν σῇ περ ἐὼν γαίῃ, λήξειν ἀπατάων</l>
<l n="295">μύθων τε κλοπίων,  οἵ τοι πεδόθεν φίλοι εἰσίν.</l>
<l>ἀλλ᾽ ἄγε, μηκέτι ταῦτα λεγώμεθα, εἰδότες ἄμφω</l>
<l>κέρδε᾽, ἐπεὶ σὺ μέν ἐσσι βροτῶν ὄχ᾽ ἄριστος ἁπάντων</l>
<l>βουλῇ καὶ μύθοισιν, ἐγὼ δ᾽ ἐν πᾶσι θεοῖσι</l>
<l>μήτι τε κλέομαι καὶ κέρδεσιν: οὐδὲ σύ γ᾽ ἔγνως</l>
<l n="300">Παλλάδ᾽ Ἀθηναίην,  κούρην Διός, ἥ τέ τοι αἰεὶ</l>
<l>ἐν πάντεσσι πόνοισι παρίσταμαι ἠδὲ φυλάσσω,</l>
<l>καὶ δέ σε Φαιήκεσσι φίλον πάντεσσιν ἔθηκα,</l>
<l>νῦν αὖ δεῦρ᾽ ἱκόμην, ἵνα τοι σὺν μῆτιν ὑφήνω</l>
<l>χρήματά τε κρύψω, ὅσα τοι Φαίηκες ἀγαυοὶ</l>
<l n="305">ὤπασαν οἴκαδ᾽ ἰόντι ἐμῇ βουλῇ τε νόῳ τε,</l>
<l>εἴπω θ᾽ ὅσσα τοι αἶσα δόμοις ἔνι ποιητοῖσι</l>
<l>κήδε᾽ ἀνασχέσθαι: σὺ δὲ τετλάμεναι καὶ ἀνάγκῃ,</l>
<l>μηδέ τῳ ἐκφάσθαι μήτ᾽ ἀνδρῶν μήτε γυναικῶν,</l>
<l>πάντων, οὕνεκ᾽ ἄρ᾽ ἦλθες ἀλώμενος, ἀλλὰ σιωπῇ</l>
<l n="310">πάσχειν ἄλγεα πολλά,  βίας ὑποδέγμενος ἀνδρῶν.</l></q>
<l><milestone unit="para" ed="P" />τὴν δ᾽ ἀπαμειβόμενος προσέφη πολύμητις Ὀδυσσεύς:</l>
<q direct="unspecified"><l>ἀργαλέον σε, θεά, γνῶναι βροτῷ ἀντιάσαντι,</l>
<l>καὶ μάλ᾽ ἐπισταμένῳ: σὲ γὰρ αὐτὴν παντὶ ἐΐσκεις.</l>
<l>τοῦτο δ᾽ ἐγὼν εὖ οἶδ᾽, ὅτι μοι πάρος ἠπίη ἦσθα,</l>
<l n="315">ἧος ἐνὶ Τροίῃ πολεμίζομεν υἷες Ἀχαιῶν.</l>
<l>αὐτὰρ ἐπεὶ Πριάμοιο πόλιν διεπέρσαμεν αἰπήν,</l>
<l>βῆμεν δ᾽ ἐν νήεσσι, θεὸς δ᾽ ἐκέδασσεν Ἀχαιούς,</l>
<l>οὔ σέ γ᾽ ἔπειτα ἴδον, κούρη Διός, οὐδ᾽ ἐνόησα</l>
<l>νηὸς ἐμῆς ἐπιβᾶσαν, ὅπως τί μοι ἄλγος ἀλάλκοις.</l>
<l n="320">ἀλλ᾽ αἰεὶ φρεσὶν ᾗσιν ἔχων δεδαϊγμένον ἦτορ</l>
<l>ἠλώμην, ἧός με θεοὶ κακότητος ἔλυσαν:</l>
<l>πρίν γ᾽ ὅτε Φαιήκων ἀνδρῶν ἐν πίονι δήμῳ</l>
<l>θάρσυνάς τε ἔπεσσι καὶ ἐς πόλιν ἤγαγες αὐτή.</l>
<l>νῦν δέ σε πρὸς πατρὸς γουνάζομαι—οὐ γὰρ ὀΐω</l>
<l n="325">ἥκειν εἰς Ἰθάκην εὐδείελον,  ἀλλά τιν᾽ ἄλλην</l>
<l>γαῖαν ἀναστρέφομαι: σὲ δὲ κερτομέουσαν ὀΐω</l>
<l>ταῦτ᾽ ἀγορευέμεναι, ἵν᾽ ἐμὰς φρένας ἠπεροπεύσῃς—</l>
<l>εἰπέ μοι εἰ ἐτεόν γε φίλην ἐς πατρίδ᾽ ἱκάνω.</l></q>
<milestone n="329" unit="card" ed="p" />
<l><milestone unit="para" ed="P" />τὸν δ᾽ ἠμείβετ᾽ ἔπειτα θεὰ γλαυκῶπις Ἀθήνη:</l>
<q direct="unspecified"><l n="330">αἰεί τοι τοιοῦτον ἐνὶ στήθεσσι νόημα:</l>
<l>τῷ σε καὶ οὐ δύναμαι προλιπεῖν δύστηνον ἐόντα,</l>
<l>οὕνεκ᾽ ἐπητής ἐσσι καὶ ἀγχίνοος καὶ ἐχέφρων.</l>
<l>ἀσπασίως γάρ κ᾽ ἄλλος ἀνὴρ ἀλαλήμενος ἐλθὼν</l>
<l>ἵετ᾽ ἐνὶ μεγάροις ἰδέειν παῖδάς τ᾽ ἄλοχόν τε:</l>
<l n="335">σοὶ δ᾽ οὔ πω φίλον ἐστὶ δαήμεναι οὐδὲ πυθέσθαι,</l>
<l>πρίν γ᾽ ἔτι σῆς ἀλόχου πειρήσεαι, ἥ τέ τοι αὔτως</l>
<l>ἧσται ἐνὶ μεγάροισιν, ὀϊζυραὶ δέ οἱ αἰεὶ</l>
<l>φθίνουσιν νύκτες τε καὶ ἤματα δάκρυ χεούσῃ.</l>
<l>αὐτὰρ ἐγὼ τὸ μὲν οὔ ποτ᾽ ἀπίστεον, ἀλλ᾽ ἐνὶ θυμῷ</l>
<l n="340">ᾔδε᾽,  ὃ νοστήσεις ὀλέσας ἄπο πάντας ἑταίρους:</l>
<l>ἀλλά τοι οὐκ ἐθέλησα Ποσειδάωνι μάχεσθαι</l>
<l>πατροκασιγνήτῳ, ὅς τοι κότον ἔνθετο θυμῷ,</l>
<l>χωόμενος ὅτι οἱ υἱὸν φίλον ἐξαλάωσας.</l>
<l>ἀλλ᾽ ἄγε τοι δείξω Ἰθάκης ἕδος, ὄφρα πεποίθῃς.</l>
<l n="345">Φόρκυνος μὲν ὅδ᾽ ἐστὶ λιμήν,  ἁλίοιο γέροντος,</l>
<l>ἥδε δ᾽ ἐπὶ κρατὸς λιμένος τανύφυλλος ἐλαίη:</l>
<l>ἀγχόθι δ᾽ αὐτῆς ἄντρον ἐπήρατον ἠεροειδές,</l>
<l>ἱρὸν νυμφάων, αἳ νηϊάδες καλέονται:</l>
<l>τοῦτο δέ τοι σπέος ἐστὶ κατηρεφές, ἔνθα σὺ πολλὰς</l>
<l n="350">ἔρδεσκες νύμφῃσι τεληέσσας ἑκατόμβας:</l>
<l>τοῦτο δὲ Νήριτόν ἐστιν ὄρος καταειμένον ὕλῃ.</l></q>
<l><milestone unit="para" ed="P" />ὣς εἰποῦσα θεὰ σκέδασ᾽ ἠέρα, εἴσατο δὲ χθών:</l>
<l>γήθησέν τ᾽ ἄρ᾽ ἔπειτα πολύτλας δῖος Ὀδυσσεύς,</l>
<l>χαίρων ᾗ γαίῃ, κύσε δὲ ζείδωρον ἄρουραν.</l>
<l n="355">αὐτίκα δὲ νύμφῃς ἠρήσατο, χεῖρας ἀνασχών:</l>
<q direct="unspecified"><l><milestone unit="para" ed="P" />νύμφαι νηϊάδες, κοῦραι Διός, οὔ ποτ᾽ ἐγώ γε</l>
<l>ὄψεσθ᾽ ὔμμ᾽ ἐφάμην: νῦν δ᾽ εὐχωλῇς ἀγανῇσι</l>
<l>χαίρετ᾽: ἀτὰρ καὶ δῶρα διδώσομεν, ὡς τὸ πάρος περ,</l>
<l>αἴ κεν ἐᾷ πρόφρων με Διὸς θυγάτηρ ἀγελείη</l>
<l n="360">αὐτόν τε ζώειν καί μοι φίλον υἱὸν ἀέξῃ.</l></q>
<l><milestone unit="para" ed="P" />τὸν δ᾽ αὖτε προσέειπε θεὰ γλαυκῶπις Ἀθήνη:</l>
<q direct="unspecified"><l>θάρσει, μή τοι ταῦτα μετὰ φρεσὶ σῇσι μελόντων.</l>
<l>ἀλλὰ χρήματα μὲν μυχῷ ἄντρου θεσπεσίοιο</l>
<l>θείμεν αὐτίκα νῦν, ἵνα περ τάδε τοι σόα μίμνῃ:</l>
<l n="365">αὐτοὶ δὲ φραζώμεθ᾽ ὅπως ὄχ᾽ ἄριστα γένηται.</l></q>
<milestone n="366" unit="card" ed="p" />
<l><milestone unit="para" ed="P" />ὣς εἰποῦσα θεὰ δῦνε σπέος ἠεροειδές,</l>
<l>μαιομένη κευθμῶνας ἀνὰ σπέος: αὐτὰρ Ὀδυσσεὺς</l>
<l>ἆσσον πάντ᾽ ἐφόρει, χρυσὸν καὶ ἀτειρέα χαλκὸν</l>
<l>εἵματά τ᾽ εὐποίητα, τά οἱ Φαίηκες ἔδωκαν.</l>
<l n="370">καὶ τὰ μὲν εὖ κατέθηκε,  λίθον δ᾽ ἐπέθηκε θύρῃσι</l>
<l>Παλλὰς Ἀθηναίη, κούρη Διὸς αἰγιόχοιο.</l>
<l>τὼ δὲ καθεζομένω ἱερῆς παρὰ πυθμέν᾽ ἐλαίης</l>
<l>φραζέσθην μνηστῆρσιν ὑπερφιάλοισιν ὄλεθρον.</l>
<l>τοῖσι δὲ μύθων ἦρχε θεὰ γλαυκῶπις Ἀθήνη:</l>
<q direct="unspecified"><l n="375"><milestone unit="para" ed="P" />διογενὲς Λαερτιάδη,  πολυμήχαν᾽ Ὀδυσσεῦ,</l>
<l>φράζευ ὅπως μνηστῆρσιν ἀναιδέσι χεῖρας ἐφήσεις,</l>
<l>οἳ δή τοι τρίετες μέγαρον κάτα κοιρανέουσι,</l>
<l>μνώμενοι ἀντιθέην ἄλοχον καὶ ἕδνα διδόντες:</l>
<l>ἡ δὲ σὸν αἰεὶ νόστον ὀδυρομένη κατὰ θυμὸν</l>
<l n="380">πάντας μέν ῥ᾽ ἔλπει καὶ ὑπίσχεται ἀνδρὶ ἑκάστῳ,</l>
<l>ἀγγελίας προϊεῖσα, νόος δέ οἱ ἄλλα μενοινᾷ.</l></q>
<l><milestone unit="para" ed="P" />τὴν δ᾽ ἀπαμειβόμενος προσέφη πολύμητις Ὀδυσσεύς:</l>
<q direct="unspecified"><l>ὢ πόποι, ἦ μάλα δὴ Ἀγαμέμνονος Ἀτρεΐδαο</l>
<l>φθίσεσθαι κακὸν οἶτον ἐνὶ μεγάροισιν ἔμελλον,</l>
<l n="385">εἰ μή μοι σὺ ἕκαστα,  θεά, κατὰ μοῖραν ἔειπες.</l>
<l>ἀλλ᾽ ἄγε μῆτιν ὕφηνον, ὅπως ἀποτίσομαι αὐτούς:</l>
<l>πὰρ δέ μοι αὐτὴ στῆθι, μένος πολυθαρσὲς ἐνεῖσα,</l>
<l>οἷον ὅτε Τροίης λύομεν λιπαρὰ κρήδεμνα.</l>
<l>αἴ κέ μοι ὣς μεμαυῖα παρασταίης, γλαυκῶπι,</l>
<l n="390">καί κε τριηκοσίοισιν ἐγὼν ἄνδρεσσι μαχοίμην</l>
<l>σὺν σοί, πότνα θεά, ὅτε μοι πρόφρασσ᾽ ἐπαρήγοις.</l></q>
<l><milestone unit="para" ed="P" />τὸν δ᾽ ἠμείβετ᾽ ἔπειτα θεὰ γλαυκῶπις Ἀθήνη:</l>
<q direct="unspecified"><l>καὶ λίην τοι ἐγώ γε παρέσσομαι, οὐδέ με λήσεις,</l>
<l>ὁππότε κεν δὴ ταῦτα πενώμεθα: καί τιν᾽ ὀΐω</l>
<l n="395">αἵματί τ᾽ ἐγκεφάλῳ τε παλαξέμεν ἄσπετον οὖδας</l>
<l>ἀνδρῶν μνηστήρων, οἵ τοι βίοτον κατέδουσιν.</l>
<l>ἀλλ᾽ ἄγε σ᾽ ἄγνωστον τεύξω πάντεσσι βροτοῖσι:</l>
<l>κάρψω μὲν χρόα καλὸν ἐνὶ γναμπτοῖσι μέλεσσι,</l>
<l>ξανθὰς δ᾽ ἐκ κεφαλῆς ὀλέσω τρίχας, ἀμφὶ δὲ λαῖφος</l>
<l n="400">ἕσσω ὅ κε στυγέῃσιν ἰδὼν ἄνθρωπον  ἔχοντα,</l>
<l>κνυζώσω δέ τοι ὄσσε πάρος περικαλλέ᾽ ἐόντε,</l>
<l>ὡς ἂν ἀεικέλιος πᾶσι μνηστῆρσι φανήῃς</l>
<l>σῇ τ᾽ ἀλόχῳ καὶ παιδί, τὸν ἐν μεγάροισιν ἔλειπες.</l>
<l>αὐτὸς δὲ πρώτιστα συβώτην εἰσαφικέσθαι,</l>
<l n="405">ὅς τοι ὑῶν ἐπίουρος,  ὁμῶς δέ τοι ἤπια οἶδε,</l>
<l>παῖδά τε σὸν φιλέει καὶ ἐχέφρονα Πηνελόπειαν.</l>
<l>δήεις τόν γε σύεσσι παρήμενον: αἱ δὲ νέμονται</l>
<l>πὰρ Κόρακος πέτρῃ ἐπί τε κρήνῃ Ἀρεθούσῃ,</l>
<l>ἔσθουσαι βάλανον μενοεικέα καὶ μέλαν ὕδωρ</l>
<l n="410">πίνουσαι,  τά θ᾽ ὕεσσι τρέφει τεθαλυῖαν ἀλοιφήν.</l>
<l>ἔνθα μένειν καὶ πάντα παρήμενος ἐξερέεσθαι,</l>
<l>ὄφρ᾽ ἂν ἐγὼν ἔλθω Σπάρτην ἐς καλλιγύναικα</l>
<l>Τηλέμαχον καλέουσα, τεὸν φίλον υἱόν, Ὀδυσσεῦ:</l>
<l>ὅς τοι ἐς εὐρύχορον Λακεδαίμονα πὰρ Μενέλαον</l>
<l n="415">ᾤχετο πευσόμενος μετὰ σὸν κλέος,  εἴ που ἔτ᾽ εἴης.</l></q>
<milestone n="416" unit="card" ed="p" />
<l><milestone unit="para" ed="P" />τὴν δ᾽ ἀπαμειβόμενος προσέφη πολύμητις Ὀδυσσεύς:</l>
<q direct="unspecified"><l>τίπτε τ᾽ ἄρ᾽ οὔ οἱ ἔειπες, ἐνὶ φρεσὶ πάντα ἰδυῖα;</l>
<l>ἦ ἵνα που καὶ κεῖνος ἀλώμενος ἄλγεα πάσχῃ</l>
<l>πόντον ἐπ᾽ ἀτρύγετον: βίοτον δέ οἱ ἄλλοι ἔδουσι;</l></q>
<l n="420">τὸν δ᾽ ἠμείβετ᾽ ἔπειτα θεὰ γλαυκῶπις Ἀθήνη:</l>
<q direct="unspecified"><l>μὴ δή τοι κεῖνός γε λίην ἐνθύμιος ἔστω.</l>
<l>αὐτή μιν πόμπευον, ἵνα κλέος ἐσθλὸν ἄροιτο</l>
<l>κεῖσ᾽ ἐλθών: ἀτὰρ οὔ τιν᾽ ἔχει πόνον, ἀλλὰ ἕκηλος</l>
<l>ἧσται ἐν Ἀτρεΐδαο δόμοις, παρὰ δ᾽ ἄσπετα κεῖται.</l>
<l n="425">ἦ μέν μιν λοχόωσι νέοι σὺν νηῒ μελαίνῃ,</l>
<l>ἱέμενοι κτεῖναι, πρὶν πατρίδα γαῖαν ἱκέσθαι:</l>
<l>ἀλλὰ τά γ᾽ οὐκ ὀΐω, πρὶν καί τινα γαῖα καθέξει</l>
<l>ἀνδρῶν μνηστήρων, οἵ τοι βίοτον κατέδουσιν.</l></q>
<l><milestone unit="para" ed="P" />ὣς ἄρα μιν φαμένη ῥάβδῳ ἐπεμάσσατ᾽ Ἀθήνη.</l>
<l n="430">κάρψεν μὲν χρόα καλὸν ἐνὶ γναμπτοῖσι μέλεσσι,</l>
<l>ξανθὰς δ᾽ ἐκ κεφαλῆς ὄλεσε τρίχας, ἀμφὶ δὲ δέρμα</l>
<l>πάντεσσιν μελέεσσι παλαιοῦ θῆκε γέροντος,</l>
<l>κνύζωσεν δέ οἱ ὄσσε πάρος περικαλλέ᾽ ἐόντε:</l>
<l>ἀμφὶ δέ μιν ῥάκος ἄλλο κακὸν βάλεν ἠδὲ χιτῶνα,</l>
<l n="435">ῥωγαλέα ῥυπόωντα,  κακῷ μεμορυγμένα καπνῷ:</l>
<l>ἀμφὶ δέ μιν μέγα δέρμα ταχείης ἕσσ᾽ ἐλάφοιο,</l>
<l>ψιλόν: δῶκε δέ οἱ σκῆπτρον καὶ ἀεικέα πήρην,</l>
<l>πυκνὰ ῥωγαλέην: ἐν δὲ στρόφος ἦεν ἀορτήρ.</l>
<l><milestone unit="para" ed="P" />τώ γ᾽ ὣς βουλεύσαντε διέτμαγεν. ἡ μὲν ἔπειτα</l>
<l n="440">ἐς Λακεδαίμονα δῖαν ἔβη μετὰ παῖδ᾽ Ὀδυσῆος.</l>
</div1></body></text></TEI.2>