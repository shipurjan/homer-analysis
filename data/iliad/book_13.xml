<?xml version="1.0" encoding="utf-8"?>
<TEI.2><text><body><div1 type="Book" n="13" org="uniform" sample="complete">
<milestone ed="p" n="1" unit="card" />
<l><milestone ed="P" unit="para" />Ζεὺς δ᾽ ἐπεὶ οὖν Τρῶάς τε καὶ Ἕκτορα νηυσὶ πέλασσε,</l>
<l>τοὺς μὲν ἔα παρὰ τῇσι πόνον τ᾽ ἐχέμεν καὶ ὀϊζὺν</l>
<l>νωλεμέως, αὐτὸς δὲ πάλιν τρέπεν ὄσσε φαεινὼ</l>
<l>νόσφιν ἐφ᾽ ἱπποπόλων Θρῃκῶν καθορώμενος αἶαν</l>
<l n="5">Μυσῶν τ᾽ ἀγχεμάχων καὶ ἀγαυῶν ἱππημολγῶν</l>
<l>γλακτοφάγων Ἀβίων τε δικαιοτάτων ἀνθρώπων.</l>
<l>ἐς Τροίην δ᾽ οὐ πάμπαν ἔτι τρέπεν ὄσσε φαεινώ:</l>
<l>οὐ γὰρ ὅ γ᾽ ἀθανάτων τινα ἔλπετο ὃν κατὰ θυμὸν</l>
<l>ἐλθόντ᾽ ἢ Τρώεσσιν ἀρηξέμεν ἢ Δαναοῖσιν.</l>
<l n="10"><milestone ed="P" unit="para" />οὐδ᾽ ἀλαοσκοπιὴν εἶχε κρείων ἐνοσίχθων:</l>
<l>καὶ γὰρ ὃ θαυμάζων ἧστο πτόλεμόν τε μάχην τε</l>
<l>ὑψοῦ ἐπ᾽ ἀκροτάτης κορυφῆς Σάμου ὑληέσσης</l>
<l>Θρηϊκίης: ἔνθεν γὰρ ἐφαίνετο πᾶσα μὲν Ἴδη,</l>
<l>φαίνετο δὲ Πριάμοιο πόλις καὶ νῆες Ἀχαιῶν.</l>
<l n="15">ἔνθ᾽ ἄρ᾽ ὅ γ᾽ ἐξ ἁλὸς ἕζετ᾽ ἰών, ἐλέαιρε δ᾽ Ἀχαιοὺς</l>
<l>Τρωσὶν δαμναμένους, Διὶ δὲ κρατερῶς ἐνεμέσσα.</l>
<l><milestone ed="P" unit="para" />αὐτίκα δ᾽ ἐξ ὄρεος κατεβήσετο παιπαλόεντος</l>
<l>κραιπνὰ ποσὶ προβιβάς: τρέμε δ᾽ οὔρεα μακρὰ καὶ ὕλη</l>
<l>ποσσὶν ὑπ᾽ ἀθανάτοισι Ποσειδάωνος ἰόντος.</l>
<l n="20">τρὶς μὲν ὀρέξατ᾽ ἰών, τὸ δὲ τέτρατον ἵκετο τέκμωρ</l>
<l>Αἰγάς, ἔνθα δέ οἱ κλυτὰ δώματα βένθεσι λίμνης</l>
<l>χρύσεα μαρμαίροντα τετεύχαται ἄφθιτα αἰεί.</l>
<l>ἔνθ᾽ ἐλθὼν ὑπ᾽ ὄχεσφι τιτύσκετο χαλκόποδ᾽ ἵππω</l>
<l>ὠκυπέτα χρυσέῃσιν ἐθείρῃσιν κομόωντε,</l>
<l n="25">χρυσὸν δ᾽ αὐτὸς ἔδυνε περὶ χροΐ, γέντο δ᾽ ἱμάσθλην</l>
<l>χρυσείην εὔτυκτον, ἑοῦ δ᾽ ἐπεβήσετο δίφρου,</l>
<l>βῆ δ᾽ ἐλάαν ἐπὶ κύματ᾽: ἄταλλε δὲ κήτε᾽ ὑπ᾽ αὐτοῦ</l>
<l>πάντοθεν ἐκ κευθμῶν, οὐδ᾽ ἠγνοίησεν ἄνακτα:</l>
<l>γηθοσύνῃ δὲ θάλασσα διίστατο: τοὶ δὲ πέτοντο</l>
<l n="30">ῥίμφα μάλ᾽, οὐδ᾽ ὑπένερθε διαίνετο χάλκεος ἄξων:</l>
<l>τὸν δ᾽ ἐς Ἀχαιῶν νῆας ἐΰσκαρθμοι φέρον ἵπποι.</l>
<milestone ed="p" n="32" unit="card" />
<l><milestone ed="P" unit="para" />ἔστι δέ τι σπέος εὐρὺ βαθείης βένθεσι λίμνης</l>
<l>μεσσηγὺς Τενέδοιο καὶ Ἴμβρου παιπαλοέσσης:</l>
<l>ἔνθ᾽ ἵππους ἔστησε Ποσειδάων ἐνοσίχθων</l>
<l n="35">λύσας ἐξ ὀχέων, παρὰ δ᾽ ἀμβρόσιον βάλεν εἶδαρ</l>
<l>ἔδμεναι: ἀμφὶ δὲ ποσσὶ πέδας ἔβαλε χρυσείας</l>
<l>ἀρρήκτους ἀλύτους, ὄφρ᾽ ἔμπεδον αὖθι μένοιεν</l>
<l>νοστήσαντα ἄνακτα: ὃ δ᾽ ἐς στρατὸν ᾤχετ᾽ Ἀχαιῶν.</l>
<l><milestone ed="P" unit="para" />Τρῶες δὲ φλογὶ ἶσοι ἀολλέες ἠὲ θυέλλῃ</l>
<l n="40">Ἕκτορι Πριαμίδῃ ἄμοτον μεμαῶτες ἕποντο</l>
<l>ἄβρομοι αὐΐαχοι: ἔλποντο δὲ νῆας Ἀχαιῶν</l>
<l>αἱρήσειν, κτενέειν δὲ παρ᾽ αὐτόθι πάντας ἀρίστους.</l>
<l>ἀλλὰ Ποσειδάων γαιήοχος ἐννοσίγαιος</l>
<l>Ἀργείους ὄτρυνε βαθείης ἐξ ἁλὸς ἐλθὼν</l>
<l n="45">εἰσάμενος Κάλχαντι δέμας καὶ ἀτειρέα φωνήν:</l>
<l>Αἴαντε πρώτω προσέφη μεμαῶτε καὶ αὐτώ:</l>
<q direct="unspecified"><l>Αἴαντε σφὼ μέν τε σαώσετε λαὸν Ἀχαιῶν</l>
<l>ἀλκῆς μνησαμένω, μὴ δὲ κρυεροῖο φόβοιο.</l>
<l>ἄλλῃ μὲν γὰρ ἔγωγ᾽ οὐ δείδια χεῖρας ἀάπτους</l>
<l n="50">Τρώων, οἳ μέγα τεῖχος ὑπερκατέβησαν ὁμίλῳ:</l>
<l>ἕξουσιν γὰρ πάντας ἐϋκνήμιδες Ἀχαιοί:</l>
<l>τῇ δὲ δὴ αἰνότατον περιδείδια μή τι πάθωμεν,</l>
<l>ᾗ ῥ᾽ ὅ γ᾽ ὁ λυσσώδης φλογὶ εἴκελος ἡγεμονεύει</l>
<l>Ἕκτωρ, ὃς Διὸς εὔχετ᾽ ἐρισθενέος πάϊς εἶναι.</l>
<l n="55">σφῶϊν δ᾽ ὧδε θεῶν τις ἐνὶ φρεσὶ ποιήσειεν</l>
<l>αὐτώ θ᾽ ἑστάμεναι κρατερῶς καὶ ἀνωγέμεν ἄλλους:</l>
<l>τώ κε καὶ ἐσσύμενόν περ ἐρωήσαιτ᾽ ἀπὸ νηῶν</l>
<l>ὠκυπόρων, εἰ καί μιν Ὀλύμπιος αὐτὸς ἐγείρει.</l></q>
<milestone ed="p" n="59" unit="card" />
<l><milestone ed="P" unit="para" />ἦ καὶ σκηπανίῳ γαιήοχος ἐννοσίγαιος</l>
<l n="60">ἀμφοτέρω κεκοπὼς  πλῆσεν μένεος κρατεροῖο,</l>
<l>γυῖα δ᾽ ἔθηκεν ἐλαφρὰ πόδας καὶ χεῖρας ὕπερθεν.</l>
<l>αὐτὸς δ᾽ ὥς τ᾽ ἴρηξ ὠκύπτερος ὦρτο πέτεσθαι,</l>
<l>ὅς ῥά τ᾽ ἀπ᾽ αἰγίλιπος πέτρης περιμήκεος ἀρθεὶς</l>
<l>ὁρμήσῃ πεδίοιο διώκειν ὄρνεον ἄλλο,</l>
<l n="65">ὣς ἀπὸ τῶν ἤϊξε Ποσειδάων ἐνοσίχθων.</l>
<l>τοῖιν δ᾽ ἔγνω πρόσθεν Ὀϊλῆος ταχὺς Αἴας,</l>
<l>αἶψα δ᾽ ἄρ᾽ Αἴαντα προσέφη Τελαμώνιον υἱόν:</l>
<q direct="unspecified"><l>Αἶαν ἐπεί τις νῶϊ θεῶν οἳ Ὄλυμπον ἔχουσι</l>
<l>μάντεϊ εἰδόμενος κέλεται παρὰ νηυσὶ μάχεσθαι,</l>
<l n="70">οὐδ᾽ ὅ γε Κάλχας ἐστὶ θεοπρόπος οἰωνιστής:</l>
<l>ἴχνια γὰρ μετόπισθε ποδῶν ἠδὲ κνημάων</l>
<l>ῥεῖ᾽ ἔγνων ἀπιόντος: ἀρίγνωτοι δὲ θεοί περ:</l>
<l>καὶ δ᾽ ἐμοὶ αὐτῷ θυμὸς ἐνὶ στήθεσσι φίλοισι</l>
<l>μᾶλλον ἐφορμᾶται πολεμίζειν ἠδὲ μάχεσθαι,</l>
<l n="75">μαιμώωσι δ᾽ ἔνερθε πόδες καὶ χεῖρες ὕπερθε.</l></q>
<l><milestone ed="P" unit="para" />τὸν δ᾽ ἀπαμειβόμενος προσέφη Τελαμώνιος Αἴας:</l>
<q direct="unspecified"><l>οὕτω νῦν καὶ ἐμοὶ περὶ δούρατι χεῖρες ἄαπτοι</l>
<l>μαιμῶσιν, καί μοι μένος ὤρορε, νέρθε δὲ ποσσὶν</l>
<l>ἔσσυμαι ἀμφοτέροισι: μενοινώω δὲ καὶ οἶος</l>
<l n="80">Ἕκτορι Πριαμίδῃ ἄμοτον μεμαῶτι μάχεσθαι.</l>
<milestone ed="p" n="81" unit="card" /></q>
<l><milestone ed="P" unit="para" />ὣς οἳ μὲν τοιαῦτα πρὸς ἀλλήλους ἀγόρευον</l>
<q direct="unspecified"><l>χάρμῃ γηθόσυνοι, τήν σφιν θεὸς ἔμβαλε θυμῷ:</l>
<l>τόφρα δὲ τοὺς ὄπιθεν γαιήοχος ὦρσεν Ἀχαιούς,</l>
<l>οἳ παρὰ νηυσὶ θοῇσιν ἀνέψυχον φίλον ἦτορ.</l>
<l n="85">τῶν ῥ᾽ ἅμα τ᾽ ἀργαλέῳ καμάτῳ φίλα γυῖα λέλυντο,</l>
<l>καί σφιν ἄχος κατὰ θυμὸν ἐγίγνετο δερκομένοισι</l>
<l>Τρῶας, τοὶ μέγα τεῖχος ὑπερκατέβησαν ὁμίλῳ.</l>
<l>τοὺς οἵ γ᾽ εἰσορόωντες ὑπ᾽ ὀφρύσι δάκρυα λεῖβον:</l>
<l>οὐ γὰρ ἔφαν φεύξεσθαι ὑπ᾽ ἐκ κακοῦ: ἀλλ᾽ ἐνοσίχθων</l>
<l n="90">ῥεῖα μετεισάμενος κρατερὰς ὄτρυνε φάλαγγας.</l>
<l>Τεῦκρον ἔπι πρῶτον καὶ Λήϊτον ἦλθε κελεύων</l>
<l>Πηνέλεών θ᾽ ἥρωα Θόαντά τε Δηΐπυρόν τε</l>
<l>Μηριόνην τε καὶ Ἀντίλοχον μήστωρας ἀϋτῆς:</l>
<l>τοὺς ὅ γ᾽ ἐποτρύνων ἔπεα πτερόεντα προσηύδα:</l>
<q direct="unspecified"><l n="95">αἰδὼς Ἀργεῖοι, κοῦροι νέοι: ὔμμιν ἔγωγε</l>
<l>μαρναμένοισι πέποιθα σαωσέμεναι νέας ἁμάς:</l>
<l>εἰ δ᾽ ὑμεῖς πολέμοιο μεθήσετε λευγαλέοιο,</l>
<l>νῦν δὴ εἴδεται ἦμαρ ὑπὸ Τρώεσσι δαμῆναι.</l>
<l>ὢ πόποι ἦ μέγα θαῦμα τόδ᾽ ὀφθαλμοῖσιν ὁρῶμαι</l>
<l n="100">δεινόν, ὃ οὔ ποτ᾽ ἔγωγε τελευτήσεσθαι ἔφασκον,</l>
<l>Τρῶας ἐφ᾽ ἡμετέρας ἰέναι νέας, οἳ τὸ πάρος περ</l>
<l>φυζακινῇς ἐλάφοισιν ἐοίκεσαν, αἵ τε καθ᾽ ὕλην</l>
<l>θώων παρδαλίων τε λύκων τ᾽ ἤϊα πέλονται</l>
<l>αὔτως ἠλάσκουσαι ἀνάλκιδες, οὐδ᾽ ἔπι χάρμη:</l>
<l n="105">ὣς Τρῶες τὸ πρίν γε μένος καὶ χεῖρας Ἀχαιῶν</l>
<l>μίμνειν οὐκ ἐθέλεσκον ἐναντίον, οὐδ᾽ ἠβαιόν:</l>
<l>νῦν δὲ ἑκὰς πόλιος κοίλῃς ἐπὶ νηυσὶ μάχονται</l>
<l>ἡγεμόνος κακότητι μεθημοσύνῃσί τε λαῶν,</l>
<l>οἳ κείνῳ ἐρίσαντες ἀμυνέμεν οὐκ ἐθέλουσι</l>
<l n="110">νηῶν ὠκυπόρων, ἀλλὰ κτείνονται ἀν᾽ αὐτάς.</l>
<l>ἀλλ᾽ εἰ δὴ καὶ πάμπαν ἐτήτυμον αἴτιός ἐστιν</l>
<l>ἥρως Ἀτρεΐδης εὐρὺ κρείων Ἀγαμέμνων</l>
<l>οὕνεκ᾽ ἀπητίμησε ποδώκεα Πηλεΐωνα,</l>
<l>ἡμέας γ᾽ οὔ πως ἔστι μεθιέμεναι πολέμοιο.</l>
<l n="115">ἀλλ᾽ ἀκεώμεθα θᾶσσον: ἀκεσταί τοι φρένες ἐσθλῶν.</l>
<l>ὑμεῖς δ᾽ οὐκ ἔτι καλὰ μεθίετε θούριδος ἀλκῆς</l>
<l>πάντες ἄριστοι ἐόντες ἀνὰ στρατόν. οὐδ᾽ ἂν ἔγωγε</l>
<l>ἀνδρὶ μαχεσσαίμην ὅς τις πολέμοιο μεθείη</l>
<l>λυγρὸς ἐών: ὑμῖν δὲ νεμεσσῶμαι περὶ κῆρι.</l>
<l n="120">ὦ πέπονες τάχα δή τι κακὸν ποιήσετε μεῖζον</l>
<l>τῇδε μεθημοσύνῃ: ἀλλ᾽ ἐν φρεσὶ θέσθε ἕκαστος</l>
<l>αἰδῶ καὶ νέμεσιν: δὴ γὰρ μέγα νεῖκος ὄρωρεν.</l>
<l>Ἕκτωρ δὴ παρὰ νηυσὶ βοὴν ἀγαθὸς πολεμίζει</l>
<l>καρτερός, ἔρρηξεν δὲ πύλας καὶ μακρὸν ὀχῆα.</l>
<milestone ed="p" n="125" unit="card" /></q>
<l n="125"><milestone ed="P" unit="para" />ὥς ῥα κελευτιόων γαιήοχος ὦρσεν Ἀχαιούς.</l>
<l>ἀμφὶ δ᾽ ἄρ᾽ Αἴαντας δοιοὺς ἵσταντο φάλαγγες</l>
<l>καρτεραί, ἃς οὔτ᾽ ἄν κεν Ἄρης ὀνόσαιτο μετελθὼν</l>
<l>οὔτε κ᾽ Ἀθηναίη λαοσσόος: οἳ γὰρ ἄριστοι</l>
<l>κρινθέντες Τρῶάς τε καὶ Ἕκτορα δῖον ἔμιμνον,</l>
<l n="130">φράξαντες δόρυ δουρί, σάκος σάκεϊ προθελύμνῳ:</l>
<l>ἀσπὶς ἄρ᾽ ἀσπίδ᾽ ἔρειδε, κόρυς κόρυν, ἀνέρα δ᾽ ἀνήρ:</l>
<l>ψαῦον δ᾽ ἱππόκομοι κόρυθες λαμπροῖσι φάλοισι</l>
<l>νευόντων, ὡς πυκνοὶ ἐφέστασαν ἀλλήλοισιν:</l>
<l>ἔγχεα δ᾽ ἐπτύσσοντο θρασειάων ἀπὸ χειρῶν</l>
<l n="135">σειόμεν᾽: οἳ δ᾽ ἰθὺς φρόνεον, μέμασαν δὲ μάχεσθαι.</l>
<l><milestone ed="P" unit="para" />Τρῶες δὲ προὔτυψαν ἀολλέες, ἦρχε δ᾽ ἄρ᾽ Ἕκτωρ</l>
<l>ἀντικρὺ μεμαώς, ὀλοοίτροχος ὣς ἀπὸ πέτρης,</l>
<l>ὅν τε κατὰ στεφάνης ποταμὸς χειμάρροος ὤσῃ</l>
<l>ῥήξας ἀσπέτῳ ὄμβρῳ ἀναιδέος ἔχματα πέτρης:</l>
<l n="140">ὕψι δ᾽ ἀναθρῴσκων πέτεται, κτυπέει δέ θ᾽ ὑπ᾽ αὐτοῦ</l>
<l>ὕλη: ὃ δ᾽ ἀσφαλέως θέει ἔμπεδον, εἷος ἵκηται</l>
<l>ἰσόπεδον, τότε δ᾽ οὔ τι κυλίνδεται ἐσσύμενός περ:</l>
<l>ὣς Ἕκτωρ εἷος μὲν ἀπείλει μέχρι θαλάσσης</l>
<l>ῥέα διελεύσεσθαι κλισίας καὶ νῆας Ἀχαιῶν</l>
<l n="145">κτείνων: ἀλλ᾽ ὅτε δὴ πυκινῇς ἐνέκυρσε φάλαγξι</l>
<l>στῆ ῥα μάλ᾽ ἐγχριμφθείς: οἳ δ᾽ ἀντίοι υἷες Ἀχαιῶν</l>
<l>νύσσοντες ξίφεσίν τε καὶ ἔγχεσιν ἀμφιγύοισιν</l>
<l>ὦσαν ἀπὸ σφείων: ὃ δὲ χασσάμενος πελεμίχθη.</l>
<l>ἤϋσεν δὲ διαπρύσιον Τρώεσσι γεγωνώς:</l>
<l n="150">Τρῶες καὶ Λύκιοι καὶ Δάρδανοι ἀγχιμαχηταὶ</l>
<l>παρμένετ᾽: οὔ τοι δηρὸν ἐμὲ σχήσουσιν Ἀχαιοὶ</l>
<l>καὶ μάλα πυργηδὸν σφέας αὐτοὺς ἀρτύναντες,</l>
<l>ἀλλ᾽ ὀΐω χάσσονται ὑπ᾽ ἔγχεος, εἰ ἐτεόν με</l>
<l>ὦρσε θεῶν ὤριστος, ἐρίγδουπος πόσις Ἥρης.</l>
<milestone ed="p" n="155" unit="card" /></q>
<l n="155"><milestone ed="P" unit="para" />ὣς εἰπὼν ὄτρυνε μένος καὶ θυμὸν ἑκάστου.</l>
<l>Δηΐφοβος δ᾽ ἐν τοῖσι μέγα φρονέων ἐβεβήκει</l>
<l>Πριαμίδης, πρόσθεν δ᾽ ἔχεν ἀσπίδα πάντοσ᾽ ἐΐσην</l>
<l>κοῦφα ποσὶ προβιβὰς καὶ ὑπασπίδια προποδίζων.</l>
<l>Μηριόνης δ᾽ αὐτοῖο τιτύσκετο δουρὶ φαεινῷ</l>
<l n="160">καὶ βάλεν, οὐδ᾽ ἀφάμαρτε, κατ᾽ ἀσπίδα πάντοσ᾽ ἐΐσην</l>
<l>ταυρείην: τῆς δ᾽ οὔ τι διήλασεν, ἀλλὰ πολὺ πρὶν</l>
<l>ἐν καυλῷ ἐάγη δολιχὸν δόρυ: Δηΐφοβος δὲ</l>
<l>ἀσπίδα ταυρείην σχέθ᾽ ἀπὸ ἕο, δεῖσε δὲ θυμῷ</l>
<l>ἔγχος Μηριόναο δαΐφρονος: αὐτὰρ ὅ γ᾽ ἥρως</l>
<l n="165">ἂψ ἑτάρων εἰς ἔθνος ἐχάζετο, χώσατο δ᾽ αἰνῶς</l>
<l>ἀμφότερον, νίκης τε καὶ ἔγχεος ὃ ξυνέαξε.</l>
<l>βῆ δ᾽ ἰέναι παρά τε κλισίας καὶ νῆας Ἀχαιῶν</l>
<l>οἰσόμενος δόρυ μακρόν, ὅ οἱ κλισίηφι λέλειπτο.</l>
<l><milestone ed="P" unit="para" />οἳ δ᾽ ἄλλοι μάρναντο, βοὴ δ᾽ ἄσβεστος ὀρώρει.</l>
<l n="170">Τεῦκρος δὲ πρῶτος Τελαμώνιος ἄνδρα κατέκτα</l>
<l>Ἴμβριον αἰχμητὴν πολυΐππου Μέντορος υἱόν:</l>
<l>ναῖε δὲ Πήδαιον πρὶν ἐλθεῖν υἷας Ἀχαιῶν,</l>
<l>κούρην δὲ Πριάμοιο νόθην ἔχε, Μηδεσικάστην:</l>
<l>αὐτὰρ ἐπεὶ Δαναῶν νέες ἤλυθον ἀμφιέλισσαι,</l>
<l n="175">ἂψ ἐς Ἴλιον ἦλθε, μετέπρεπε δὲ Τρώεσσι,</l>
<l>ναῖε δὲ πὰρ Πριάμῳ: ὃ δέ μιν τίεν ἶσα τέκεσσι.</l>
<l>τόν ῥ᾽ υἱὸς Τελαμῶνος ὑπ᾽ οὔατος ἔγχεϊ μακρῷ</l>
<l>νύξ᾽, ἐκ δ᾽ ἔσπασεν ἔγχος: ὃ δ᾽ αὖτ᾽ ἔπεσεν μελίη ὣς</l>
<l>ἥ τ᾽ ὄρεος κορυφῇ ἕκαθεν περιφαινομένοιο</l>
<l n="180">χαλκῷ ταμνομένη τέρενα χθονὶ φύλλα πελάσσῃ:</l>
<l>ὣς πέσεν, ἀμφὶ δέ οἱ βράχε τεύχεα ποικίλα χαλκῷ.</l>
<l>Τεῦκρος δ᾽ ὁρμήθη μεμαὼς ἀπὸ τεύχεα δῦσαι:</l>
<l>Ἕκτωρ δ᾽ ὁρμηθέντος ἀκόντισε δουρὶ φαεινῷ.</l>
<l>ἀλλ᾽ ὃ μὲν ἄντα ἰδὼν ἠλεύατο χάλκεον ἔγχος</l>
<l n="185">τυτθόν: ὃ δ᾽ Ἀμφίμαχον Κτεάτου υἷ᾽ Ἀκτορίωνος</l>
<l>νισόμενον πόλεμον δὲ κατὰ στῆθος βάλε δουρί:</l>
<l>δούπησεν δὲ πεσών, ἀράβησε δὲ τεύχε᾽ ἐπ᾽ αὐτῷ.</l>
<l>Ἕκτωρ δ᾽ ὁρμήθη κόρυθα κροτάφοις ἀραρυῖαν</l>
<l>κρατὸς ἀφαρπάξαι μεγαλήτορος Ἀμφιμάχοιο:</l>
<l n="190">Αἴας δ᾽ ὁρμηθέντος ὀρέξατο δουρὶ φαεινῷ</l>
<l>Ἕκτορος: ἀλλ᾽ οὔ πῃ χροὸς εἴσατο, πᾶς δ᾽ ἄρα χαλκῷ</l>
<l>σμερδαλέῳ κεκάλυφθ᾽: ὃ δ᾽ ἄρ᾽ ἀσπίδος ὀμφαλὸν οὖτα,</l>
<l>ὦσε δέ μιν σθένεϊ μεγάλῳ: ὃ δὲ χάσσατ᾽ ὀπίσσω</l>
<l>νεκρῶν ἀμφοτέρων, τοὺς δ᾽ ἐξείρυσσαν Ἀχαιοί.</l>
<milestone ed="p" n="195" unit="card" />
<l n="195">Ἀμφίμαχον μὲν ἄρα Στιχίος δῖός τε Μενεσθεὺς</l>
<l>ἀρχοὶ Ἀθηναίων κόμισαν μετὰ λαὸν Ἀχαιῶν:</l>
<l>Ἴμβριον αὖτ᾽ Αἴαντε μεμαότε θούριδος ἀλκῆς</l>
<l>ὥς τε δύ᾽ αἶγα λέοντε κυνῶν ὕπο καρχαροδόντων</l>
<l>ἁρπάξαντε φέρητον ἀνὰ ῥωπήϊα πυκνὰ</l>
<l n="200">ὑψοῦ ὑπὲρ γαίης μετὰ γαμφηλῇσιν ἔχοντε,</l>
<l>ὥς ῥα τὸν ὑψοῦ ἔχοντε δύω Αἴαντε κορυστὰ</l>
<l>τεύχεα συλήτην: κεφαλὴν δ᾽ ἁπαλῆς ἀπὸ δειρῆς</l>
<l>κόψεν Ὀϊλιάδης κεχολωμένος Ἀμφιμάχοιο,</l>
<l>ἧκε δέ μιν σφαιρηδὸν ἑλιξάμενος δι᾽ ὁμίλου:</l>
<l n="205">Ἕκτορι δὲ προπάροιθε ποδῶν πέσεν ἐν κονίῃσι.</l>
<l><milestone ed="P" unit="para" />καὶ τότε δὴ περὶ κῆρι Ποσειδάων ἐχολώθη</l>
<l>υἱωνοῖο πεσόντος ἐν αἰνῇ δηϊοτῆτι,</l>
<l>βῆ δ᾽ ἰέναι παρά τε κλισίας καὶ νῆας Ἀχαιῶν</l>
<l>ὀτρυνέων Δαναούς, Τρώεσσι δὲ κήδεα τεῦχεν.</l>
<l n="210">Ἰδομενεὺς δ᾽ ἄρα οἱ δουρικλυτὸς ἀντεβόλησεν</l>
<l>ἐρχόμενος παρ᾽ ἑταίρου, ὅ οἱ νέον ἐκ πολέμοιο</l>
<l>ἦλθε κατ᾽ ἰγνύην βεβλημένος ὀξέϊ χαλκῷ.</l>
<l>τὸν μὲν ἑταῖροι ἔνεικαν, ὃ δ᾽ ἰητροῖς ἐπιτείλας</l>
<l>ἤϊεν ἐς κλισίην: ἔτι γὰρ πολέμοιο μενοίνα</l>
<l n="215">ἀντιάαν: τὸν δὲ προσέφη κρείων ἐνοσίχθων</l>
<l>εἰσάμενος φθογγὴν Ἀνδραίμονος υἷϊ Θόαντι</l>
<l>ὃς πάσῃ Πλευρῶνι καὶ αἰπεινῇ Καλυδῶνι</l>
<l>Αἰτωλοῖσιν ἄνασσε, θεὸς δ᾽ ὣς τίετο δήμῳ:</l>
<l>Ἰδομενεῦ Κρητῶν βουληφόρε ποῦ τοι ἀπειλαὶ</l>
<l n="220">οἴχονται, τὰς Τρωσὶν ἀπείλεον υἷες Ἀχαιῶν;</l>
<l><milestone ed="P" unit="para" />τὸν δ᾽ αὖτ᾽ Ἰδομενεὺς Κρητῶν ἀγὸς ἀντίον ηὔδα:</l>
<q direct="unspecified"><l>ὦ Θόαν οὔ τις ἀνὴρ νῦν γ᾽ αἴτιος, ὅσσον ἔγωγε</l>
<l>γιγνώσκω: πάντες γὰρ ἐπιστάμεθα πτολεμίζειν.</l>
<l>οὔτέ τινα δέος ἴσχει ἀκήριον οὔτέ τις ὄκνῳ</l>
<l n="225">εἴκων ἀνδύεται πόλεμον κακόν: ἀλλά που οὕτω</l>
<l>μέλλει δὴ φίλον εἶναι ὑπερμενέϊ Κρονίωνι</l>
<l>νωνύμνους ἀπολέσθαι ἀπ᾽ Ἄργεος ἐνθάδ᾽ Ἀχαιούς.</l>
<l>ἀλλὰ Θόαν, καὶ γὰρ τὸ πάρος μενεδήϊος ἦσθα,</l>
<l>ὀτρύνεις δὲ καὶ ἄλλον ὅθι μεθιέντα ἴδηαι:</l>
<l n="230">τὼ νῦν μήτ᾽ ἀπόληγε κέλευέ τε φωτὶ ἑκάστῳ.</l>
<milestone ed="p" n="231" unit="card" /></q>
<l><milestone ed="P" unit="para" />τὸν δ᾽ ἠμείβετ᾽ ἔπειτα Ποσειδάων ἐνοσίχθων:</l>
<q direct="unspecified"><l>Ἰδομενεῦ μὴ κεῖνος ἀνὴρ ἔτι νοστήσειεν</l>
<l>ἐκ Τροίης, ἀλλ᾽ αὖθι κυνῶν μέλπηθρα γένοιτο,</l>
<l>ὅς τις ἐπ᾽ ἤματι τῷδε ἑκὼν μεθίῃσι μάχεσθαι.</l>
<l n="235">ἀλλ᾽ ἄγε τεύχεα δεῦρο λαβὼν ἴθι: ταῦτα δ᾽ ἅμα χρὴ</l>
<l>σπεύδειν, αἴ κ᾽ ὄφελός τι γενώμεθα καὶ δύ᾽ ἐόντε.</l>
<l>συμφερτὴ δ᾽ ἀρετὴ πέλει ἀνδρῶν καὶ μάλα λυγρῶν,</l>
<l>νῶϊ δὲ καί κ᾽ ἀγαθοῖσιν ἐπισταίμεσθα μάχεσθαι.</l></q>
<l><milestone ed="P" unit="para" />ὣς εἰπὼν ὃ μὲν αὖτις ἔβη θεὸς ἂμ πόνον ἀνδρῶν:</l>
<l n="240">Ἰδομενεὺς δ᾽ ὅτε δὴ κλισίην εὔτυκτον ἵκανε</l>
<l>δύσετο τεύχεα καλὰ περὶ χροΐ, γέντο δὲ δοῦρε,</l>
<l>βῆ δ᾽ ἴμεν ἀστεροπῇ ἐναλίγκιος, ἥν τε Κρονίων</l>
<l>χειρὶ λαβὼν ἐτίναξεν ἀπ᾽ αἰγλήεντος Ὀλύμπου</l>
<l>δεικνὺς σῆμα βροτοῖσιν: ἀρίζηλοι δέ οἱ αὐγαί:</l>
<l n="245">ὣς τοῦ χαλκὸς ἔλαμπε περὶ στήθεσσι θέοντος.</l>
<l>Μηριόνης δ᾽ ἄρα οἱ θεράπων ἐῢς ἀντεβόλησεν</l>
<l>ἐγγὺς ἔτι κλισίης: μετὰ γὰρ δόρυ χάλκεον ᾔει</l>
<l>οἰσόμενος: τὸν δὲ προσέφη σθένος Ἰδομενῆος:</l>
<q direct="unspecified"><l>Μηριόνη Μόλου υἱὲ πόδας ταχὺ φίλταθ᾽ ἑταίρων</l>
<l n="250">τίπτ᾽ ἦλθες πόλεμόν τε λιπὼν καὶ δηϊοτῆτα;</l>
<l>ἠέ τι βέβληαι, βέλεος δέ σε τείρει ἀκωκή,</l>
<l>ἦέ τευ ἀγγελίης μετ᾽ ἔμ᾽ ἤλυθες; οὐδέ τοι αὐτὸς</l>
<l>ἧσθαι ἐνὶ κλισίῃσι λιλαίομαι, ἀλλὰ μάχεσθαι.</l></q>
<l><milestone ed="P" unit="para" />τὸν δ᾽ αὖ Μηριόνης πεπνυμένος ἀντίον ηὔδα:</l>
<q direct="unspecified"><l n="255">Ἰδομενεῦ, Κρητῶν βουληφόρε χαλκοχιτώνων,</l>
<l>ἔρχομαι εἴ τί τοι ἔγχος ἐνὶ κλισίῃσι λέλειπται</l>
<l>οἰσόμενος: τό νυ γὰρ κατεάξαμεν ὃ πρὶν ἔχεσκον</l>
<l>ἀσπίδα Δηϊφόβοιο βαλὼν ὑπερηνορέοντος.</l></q>
<l><milestone ed="P" unit="para" />τὸν δ᾽ αὖτ᾽ Ἰδομενεὺς Κρητῶν ἀγὸς ἀντίον ηὔδα:</l>
<q direct="unspecified"><l n="260">δούρατα δ᾽ αἴ κ᾽ ἐθέλῃσθα καὶ ἓν καὶ εἴκοσι δήεις</l>
<l>ἑσταότ᾽ ἐν κλισίῃ πρὸς ἐνώπια παμφανόωντα</l>
<l>Τρώϊα, τὰ κταμένων ἀποαίνυμαι: οὐ γὰρ ὀΐω</l>
<l>ἀνδρῶν δυσμενέων ἑκὰς ἱστάμενος πολεμίζειν.</l>
<l>τώ μοι δούρατά τ᾽ ἔστι καὶ ἀσπίδες ὀμφαλόεσσαι</l>
<l n="265">καὶ κόρυθες καὶ θώρηκες λαμπρὸν γανόωντες.</l>
<milestone ed="p" n="266" unit="card" />
<l><milestone ed="P" unit="para" />τὸν δ᾽ αὖ Μηριόνης πεπνυμένος ἀντίον ηὔδα:</l>
<q direct="unspecified"><l>καί τοι ἐμοὶ παρά τε κλισίῃ καὶ νηῒ μελαίνῃ</l>
<l>πόλλ᾽ ἔναρα Τρώων: ἀλλ᾽ οὐ σχεδόν ἐστιν ἑλέσθαι.</l>
<l>οὐδὲ γὰρ οὐδ᾽ ἐμέ φημι λελασμένον ἔμμεναι ἀλκῆς,</l>
<l n="270">ἀλλὰ μετὰ πρώτοισι μάχην ἀνὰ κυδιάνειραν</l>
<l>ἵσταμαι, ὁππότε νεῖκος ὀρώρηται πολέμοιο.</l>
<l>ἄλλόν πού τινα μᾶλλον Ἀχαιῶν χαλκοχιτώνων</l>
<l>λήθω μαρνάμενος, σὲ δὲ ἴδμεναι αὐτὸν ὀΐω.</l>
<l><milestone ed="P" unit="para" />τὸν δ᾽ αὖτ᾽ Ἰδομενεὺς Κρητῶν ἀγὸς ἀντίον ηὔδα:</l>
<q direct="unspecified"><l n="275">οἶδ᾽ ἀρετὴν οἷός ἐσσι: τί σε χρὴ ταῦτα λέγεσθαι;</l>
<l>εἰ γὰρ νῦν παρὰ νηυσὶ λεγοίμεθα πάντες ἄριστοι</l>
<l>ἐς λόχον, ἔνθα μάλιστ᾽ ἀρετὴ διαείδεται ἀνδρῶν,</l>
<l>ἔνθ᾽ ὅ τε δειλὸς ἀνὴρ ὅς τ᾽ ἄλκιμος ἐξεφαάνθη:</l>
<l>τοῦ μὲν γάρ τε κακοῦ τρέπεται χρὼς ἄλλυδις ἄλλῃ,</l>
<l n="280">οὐδέ οἱ ἀτρέμας ἧσθαι ἐρητύετ᾽ ἐν φρεσὶ θυμός,</l>
<l>ἀλλὰ μετοκλάζει καὶ ἐπ᾽ ἀμφοτέρους πόδας ἵζει,</l>
<l>ἐν δέ τέ οἱ κραδίη μεγάλα στέρνοισι πατάσσει</l>
<l>κῆρας ὀϊομένῳ, πάταγος δέ τε γίγνετ᾽ ὀδόντων:</l>
<l>τοῦ δ᾽ ἀγαθοῦ οὔτ᾽ ἂρ τρέπεται χρὼς οὔτέ τι λίην</l>
<l n="285">ταρβεῖ, ἐπειδὰν πρῶτον ἐσίζηται λόχον ἀνδρῶν,</l>
<l>ἀρᾶται δὲ τάχιστα μιγήμεναι ἐν δαῒ λυγρῇ:</l>
<l>οὐδέ κεν ἔνθα τεόν γε μένος καὶ χεῖρας ὄνοιτο.</l>
<l>εἴ περ γάρ κε βλεῖο πονεύμενος ἠὲ τυπείης</l>
<l>οὐκ ἂν ἐν αὐχέν᾽ ὄπισθε πέσοι βέλος οὐδ᾽ ἐνὶ νώτῳ,</l>
<l n="290">ἀλλά κεν ἢ στέρνων ἢ νηδύος ἀντιάσειε</l>
<l>πρόσσω ἱεμένοιο μετὰ προμάχων ὀαριστύν.</l>
<l>ἀλλ᾽ ἄγε μηκέτι ταῦτα λεγώμεθα νηπύτιοι ὣς</l>
<l>ἑσταότες, μή πού τις ὑπερφιάλως νεμεσήσῃ:</l>
<l>ἀλλὰ σύ γε κλισίην δὲ κιὼν ἕλευ ὄβριμον ἔγχος.</l>
<milestone ed="p" n="295" unit="card" /></q>
<l n="295"><milestone ed="P" unit="para" />ὣς φάτο, Μηριόνης δὲ θοῷ ἀτάλαντος Ἄρηϊ</l>
<l>καρπαλίμως κλισίηθεν ἀνείλετο χάλκεον ἔγχος,</l>
<l>βῆ δὲ μετ᾽ Ἰδομενῆα μέγα πτολέμοιο μεμηλώς.</l>
<l>οἷος δὲ βροτολοιγὸς Ἄρης πόλεμον δὲ μέτεισι,</l>
<l>τῷ δὲ Φόβος φίλος υἱὸς ἅμα κρατερὸς καὶ ἀταρβὴς</l>
<l n="300">ἕσπετο, ὅς τ᾽ ἐφόβησε ταλάφρονά περ πολεμιστήν:</l>
<l>τὼ μὲν ἄρ᾽ ἐκ Θρῄκης Ἐφύρους μέτα θωρήσσεσθον,</l>
<l>ἠὲ μετὰ Φλεγύας μεγαλήτορας: οὐδ᾽ ἄρα τώ γε</l>
<l>ἔκλυον ἀμφοτέρων, ἑτέροισι δὲ κῦδος ἔδωκαν:</l>
<l>τοῖοι Μηριόνης τε καὶ Ἰδομενεὺς ἀγοὶ ἀνδρῶν</l>
<l n="305">ἤϊσαν ἐς πόλεμον κεκορυθμένοι αἴθοπι χαλκῷ.</l>
<l>τὸν καὶ Μηριόνης πρότερος πρὸς μῦθον ἔειπε:</l>
<q direct="unspecified"><l>Δευκαλίδη πῇ τὰρ μέμονας καταδῦναι ὅμιλον;</l>
<l>ἢ ἐπὶ δεξιόφιν παντὸς στρατοῦ, ἦ ἀνὰ μέσσους,</l>
<l>ἦ ἐπ᾽ ἀριστερόφιν; ἐπεὶ οὔ ποθι ἔλπομαι οὕτω</l>
<l n="310">δεύεσθαι πολέμοιο κάρη κομόωντας Ἀχαιούς.</l>
<l><milestone ed="P" unit="para" />τὸν δ᾽ αὖτ᾽ Ἰδομενεὺς Κρητῶν ἀγὸς ἀντίον ηὔδα:</l>
<q direct="unspecified"><l>νηυσὶ μὲν ἐν μέσσῃσιν ἀμύνειν εἰσὶ καὶ ἄλλοι</l>
<l>Αἴαντές τε δύω Τεῦκρός θ᾽, ὃς ἄριστος Ἀχαιῶν</l>
<l>τοξοσύνῃ, ἀγαθὸς δὲ καὶ ἐν σταδίῃ ὑσμίνῃ:</l>
<l n="315">οἵ μιν ἅδην ἐλόωσι καὶ ἐσσύμενον πολέμοιο</l>
<l>Ἕκτορα Πριαμίδην, καὶ εἰ μάλα καρτερός ἐστιν.</l>
<l>αἰπύ οἱ ἐσσεῖται μάλα περ μεμαῶτι μάχεσθαι</l>
<l>κείνων νικήσαντι μένος καὶ χεῖρας ἀάπτους</l>
<l>νῆας ἐνιπρῆσαι, ὅτε μὴ αὐτός γε Κρονίων</l>
<l n="320">ἐμβάλοι αἰθόμενον δαλὸν νήεσσι θοῇσιν.</l>
<l>ἀνδρὶ δέ κ᾽ οὐκ εἴξειε μέγας Τελαμώνιος Αἴας,</l>
<l>ὃς θνητός τ᾽ εἴη καὶ ἔδοι Δημήτερος ἀκτὴν</l>
<l>χαλκῷ τε ῥηκτὸς μεγάλοισί τε χερμαδίοισιν.</l>
<l>οὐδ᾽ ἂν Ἀχιλλῆϊ ῥηξήνορι χωρήσειεν</l>
<l n="325">ἔν γ᾽ αὐτοσταδίῃ: ποσὶ δ᾽ οὔ πως ἔστιν ἐρίζειν.</l>
<l>νῶϊν δ᾽ ὧδ᾽ ἐπ᾽ ἀριστέρ᾽ ἔχε στρατοῦ, ὄφρα τάχιστα</l>
<l>εἴδομεν ἠέ τῳ εὖχος ὀρέξομεν, ἦέ τις ἡμῖν.</l>
<milestone ed="p" n="328" unit="card" /></q>
<l><milestone ed="P" unit="para" />ὣς φάτο, Μηριόνης δὲ θοῷ ἀτάλαντος Ἄρηϊ</l>
<l>ἦρχ᾽ ἴμεν, ὄφρ᾽ ἀφίκοντο κατὰ στρατὸν ᾗ μιν ἀνώγει,</l></q>
<l n="330"><milestone ed="P" unit="para" />οἳ δ᾽ ὡς Ἰδομενῆα ἴδον φλογὶ εἴκελον ἀλκὴν</l>
<l>αὐτὸν καὶ θεράποντα σὺν ἔντεσι δαιδαλέοισι,</l>
<l>κεκλόμενοι καθ᾽ ὅμιλον ἐπ᾽ αὐτῷ πάντες ἔβησαν:</l>
<l>τῶν δ᾽ ὁμὸν ἵστατο νεῖκος ἐπὶ πρυμνῇσι νέεσσιν.</l>
<l>ὡς δ᾽ ὅθ᾽ ὑπὸ λιγέων ἀνέμων σπέρχωσιν ἄελλαι</l>
<l n="335">ἤματι τῷ ὅτε τε πλείστη κόνις ἀμφὶ κελεύθους,</l>
<l>οἵ τ᾽ ἄμυδις κονίης μεγάλην ἱστᾶσιν ὀμίχλην,</l>
<l>ὣς ἄρα τῶν ὁμόσ᾽ ἦλθε μάχη, μέμασαν δ᾽ ἐνὶ θυμῷ</l>
<l>ἀλλήλους καθ᾽ ὅμιλον ἐναιρέμεν ὀξέϊ χαλκῷ.</l>
<l>ἔφριξεν δὲ μάχη φθισίμβροτος ἐγχείῃσι</l>
<l n="340">μακρῇς, ἃς εἶχον ταμεσίχροας: ὄσσε δ᾽ ἄμερδεν</l>
<l>αὐγὴ χαλκείη κορύθων ἄπο λαμπομενάων</l>
<l>θωρήκων τε νεοσμήκτων σακέων τε φαεινῶν</l>
<l>ἐρχομένων ἄμυδις: μάλα κεν θρασυκάρδιος εἴη</l>
<l>ὃς τότε γηθήσειεν ἰδὼν πόνον οὐδ᾽ ἀκάχοιτο.</l>
<l n="345"><milestone ed="P" unit="para" />τὼ δ᾽ ἀμφὶς φρονέοντε δύω Κρόνου υἷε κραταιὼ</l>
<l>ἀνδράσιν ἡρώεσσιν ἐτεύχετον ἄλγεα λυγρά.</l>
<l>Ζεὺς μέν ῥα Τρώεσσι καὶ Ἕκτορι βούλετο νίκην</l>
<l>κυδαίνων Ἀχιλῆα πόδας ταχύν: οὐδέ τι πάμπαν</l>
<l>ἤθελε λαὸν ὀλέσθαι Ἀχαιϊκὸν Ἰλιόθι πρό,</l>
<l n="350">ἀλλὰ Θέτιν κύδαινε καὶ υἱέα καρτερόθυμον.</l>
<l>Ἀργείους δὲ Ποσειδάων ὀρόθυνε μετελθὼν</l>
<l>λάθρῃ ὑπεξαναδὺς πολιῆς ἁλός: ἤχθετο γάρ ῥα</l>
<l>Τρωσὶν δαμναμένους, Διὶ δὲ κρατερῶς ἐνεμέσσα.</l>
<l>ἦ μὰν ἀμφοτέροισιν ὁμὸν γένος ἠδ᾽ ἴα πάτρη,</l>
<l n="355">ἀλλὰ Ζεὺς πρότερος γεγόνει καὶ πλείονα ᾔδη.</l>
<l>τώ ῥα καὶ ἀμφαδίην μὲν ἀλεξέμεναι ἀλέεινε,</l>
<l>λάθρῃ δ᾽ αἰὲν ἔγειρε κατὰ στρατὸν ἀνδρὶ ἐοικώς.</l>
<l>τοὶ δ᾽ ἔριδος κρατερῆς καὶ ὁμοιΐου πτολέμοιο</l>
<l>πεῖραρ ἐπαλλάξαντες ἐπ᾽ ἀμφοτέροισι τάνυσσαν</l>
<l n="360">ἄρρηκτόν τ᾽ ἄλυτόν τε, τὸ πολλῶν γούνατ᾽ ἔλυσεν.</l>
<milestone ed="p" n="361" unit="card" />
<l><milestone ed="P" unit="para" />ἔνθα μεσαιπόλιός περ ἐὼν Δαναοῖσι κελεύσας</l>
<l>Ἰδομενεὺς Τρώεσσι μετάλμενος ἐν φόβον ὦρσε.</l>
<l>πέφνε γὰρ Ὀθρυονῆα Καβησόθεν ἔνδον ἐόντα,</l>
<l>ὅς ῥα νέον πολέμοιο μετὰ κλέος εἰληλούθει,</l>
<l n="365">ᾔτεε δὲ Πριάμοιο θυγατρῶν εἶδος ἀρίστην</l>
<l>Κασσάνδρην ἀνάεδνον, ὑπέσχετο δὲ μέγα ἔργον,</l>
<l>ἐκ Τροίης ἀέκοντας ἀπωσέμεν υἷας Ἀχαιῶν.</l>
<l>τῷ δ᾽ ὁ γέρων Πρίαμος ὑπό τ᾽ ἔσχετο καὶ κατένευσε</l>
<l>δωσέμεναι: ὃ δὲ μάρναθ᾽ ὑποσχεσίῃσι πιθήσας.</l>
<l n="370">Ἰδομενεὺς δ᾽ αὐτοῖο τιτύσκετο δουρὶ φαεινῷ,</l>
<l>καὶ βάλεν ὕψι βιβάντα τυχών: οὐδ᾽ ἤρκεσε θώρηξ</l>
<l>χάλκεος, ὃν φορέεσκε, μέσῃ δ᾽ ἐν γαστέρι πῆξε.</l>
<l>δούπησεν δὲ πεσών: ὃ δ᾽ ἐπεύξατο φώνησέν τε:</l>
<l>Ὀθρυονεῦ περὶ δή σε βροτῶν αἰνίζομ᾽ ἁπάντων</l>
<l n="375">εἰ ἐτεὸν δὴ πάντα τελευτήσεις ὅσ᾽ ὑπέστης</l>
<l>Δαρδανίδῃ Πριάμῳ: ὃ δ᾽ ὑπέσχετο θυγατέρα ἥν.</l>
<l>καί κέ τοι ἡμεῖς ταῦτά γ᾽ ὑποσχόμενοι τελέσαιμεν,</l>
<l>δοῖμεν δ᾽ Ἀτρεΐδαο θυγατρῶν εἶδος ἀρίστην</l>
<l>Ἄργεος ἐξαγαγόντες ὀπυιέμεν, εἴ κε σὺν ἄμμιν</l>
<l n="380">Ἰλίου ἐκπέρσῃς εὖ ναιόμενον πτολίεθρον.</l>
<l>ἀλλ᾽ ἕπε᾽, ὄφρ᾽ ἐπὶ νηυσὶ συνώμεθα ποντοπόροισιν</l>
<l>ἀμφὶ γάμῳ, ἐπεὶ οὔ τοι ἐεδνωταὶ κακοί εἰμεν.</l></q>
<l><milestone ed="P" unit="para" />ὣς εἰπὼν ποδὸς ἕλκε κατὰ κρατερὴν ὑσμίνην</l>
<l>ἥρως Ἰδομενεύς: τῷ δ᾽ Ἄσιος ἦλθ᾽ ἐπαμύντωρ</l>
<l n="385">πεζὸς πρόσθ᾽ ἵππων: τὼ δὲ πνείοντε κατ᾽ ὤμων</l>
<l>αἰὲν ἔχ᾽ ἡνίοχος θεράπων: ὃ δὲ ἵετο θυμῷ</l>
<l>Ἰδομενῆα βαλεῖν: ὃ δέ μιν φθάμενος βάλε δουρὶ</l>
<l>λαιμὸν ὑπ᾽ ἀνθερεῶνα, διὰ πρὸ δὲ χαλκὸν ἔλασσεν.</l>
<l>ἤριπε δ᾽ ὡς ὅτε τις δρῦς ἤριπεν ἢ ἀχερωῒς</l>
<l n="390">ἠὲ πίτυς βλωθρή, τήν τ᾽ οὔρεσι τέκτονες ἄνδρες</l>
<l>ἐξέταμον πελέκεσσι νεήκεσι νήϊον εἶναι:</l>
<l>ὣς ὃ πρόσθ᾽ ἵππων καὶ δίφρου κεῖτο τανυσθεὶς</l>
<l>βεβρυχὼς κόνιος δεδραγμένος αἱματοέσσης.</l>
<l>ἐκ δέ οἱ ἡνίοχος πλήγη φρένας ἃς πάρος εἶχεν,</l>
<l n="395">οὐδ᾽ ὅ γ᾽ ἐτόλμησεν δηΐων ὑπὸ χεῖρας ἀλύξας</l>
<l>ἂψ ἵππους στρέψαι, τὸν δ᾽ Ἀντίλοχος μενεχάρμης</l>
<l>δουρὶ μέσον περόνησε τυχών: οὐδ᾽ ἤρκεσε θώρηξ</l>
<l>χάλκεος ὃν φορέεσκε, μέσῃ δ᾽ ἐν γαστέρι πῆξεν.</l>
<l>αὐτὰρ ὃ ἀσθμαίνων εὐεργέος ἔκπεσε δίφρου,</l>
<l n="400">ἵππους δ᾽ Ἀντίλοχος μεγαθύμου Νέστορος υἱὸς</l>
<l>ἐξέλασε Τρώων μετ᾽ ἐϋκνήμιδας Ἀχαιούς.</l>
<milestone ed="p" n="402" unit="card" />
<l><milestone ed="P" unit="para" />Δηΐφοβος δὲ μάλα σχεδὸν ἤλυθεν Ἰδομενῆος</l>
<l>Ἀσίου ἀχνύμενος, καὶ ἀκόντισε δουρὶ φαεινῷ.</l>
<l>ἀλλ᾽ ὃ μὲν ἄντα ἰδὼν ἠλεύατο χάλκεον ἔγχος</l>
<l n="405">Ἰδομενεύς: κρύφθη γὰρ ὑπ᾽ ἀσπίδι πάντοσ᾽ ἐΐσῃ,</l>
<l>τὴν ἄρ᾽ ὅ γε ῥινοῖσι βοῶν καὶ νώροπι χαλκῷ</l>
<l>δινωτὴν φορέεσκε, δύω κανόνεσσ᾽ ἀραρυῖαν:</l>
<l>τῇ ὕπο πᾶς ἐάλη, τὸ δ᾽ ὑπέρπτατο χάλκεον ἔγχος,</l>
<l>καρφαλέον δέ οἱ ἀσπὶς ἐπιθρέξαντος ἄϋσεν</l>
<q direct="unspecified"><l n="410">ἔγχεος: οὐδ᾽ ἅλιόν ῥα βαρείης χειρὸς ἀφῆκεν,</l>
<l>ἀλλ᾽ ἔβαλ᾽ Ἱππασίδην Ὑψήνορα ποιμένα λαῶν</l>
<l>ἧπαρ ὑπὸ πραπίδων, εἶθαρ δ᾽ ὑπὸ γούνατ᾽ ἔλυσε.</l>
<l>Δηΐφοβος δ᾽ ἔκπαγλον ἐπεύξατο μακρὸν ἀΰσας:</l>
<l>οὐ μὰν αὖτ᾽ ἄτιτος κεῖτ᾽ Ἄσιος, ἀλλά ἕ φημι</l>
<l n="415">εἰς Ἄϊδός περ ἰόντα πυλάρταο κρατεροῖο</l>
<l>γηθήσειν κατὰ θυμόν, ἐπεί ῥά οἱ ὤπασα πομπόν.</l></q>
<l><milestone ed="P" unit="para" />ὣς ἔφατ᾽, Ἀργείοισι δ᾽ ἄχος γένετ᾽ εὐξαμένοιο,</l>
<l>Ἀντιλόχῳ δὲ μάλιστα δαΐφρονι θυμὸν ὄρινεν:</l>
<l>ἀλλ᾽ οὐδ᾽ ἀχνύμενός περ ἑοῦ ἀμέλησεν ἑταίρου,</l>
<l n="420">ἀλλὰ θέων περίβη καί οἱ σάκος ἀμφεκάλυψε.</l>
<l>τὸν μὲν ἔπειθ᾽ ὑποδύντε δύω ἐρίηρες ἑταῖροι</l>
<l>Μηκιστεὺς Ἐχίοιο πάϊς καὶ δῖος Ἀλάστωρ,</l>
<l>νῆας ἔπι γλαφυρὰς φερέτην βαρέα στενάχοντα.</l>
<milestone ed="p" n="424" unit="card" />
<l><milestone ed="P" unit="para" />Ἰδομενεὺς δ᾽ οὐ λῆγε μένος μέγα, ἵετο δ᾽ αἰεὶ</l>
<l n="425">ἠέ τινα Τρώων ἐρεβεννῇ νυκτὶ καλύψαι</l>
<l>ἢ αὐτὸς δουπῆσαι ἀμύνων λοιγὸν Ἀχαιοῖς.</l>
<l>ἔνθ᾽ Αἰσυήταο διοτρεφέος φίλον υἱὸν</l>
<l>ἥρω᾽ Ἀλκάθοον, γαμβρὸς δ᾽ ἦν Ἀγχίσαο,</l>
<l>πρεσβυτάτην δ᾽ ὤπυιε θυγατρῶν Ἱπποδάμειαν</l>
<l n="430">τὴν περὶ κῆρι φίλησε πατὴρ καὶ πότνια μήτηρ</l>
<l>ἐν μεγάρῳ: πᾶσαν γὰρ ὁμηλικίην ἐκέκαστο</l>
<l>κάλλεϊ καὶ ἔργοισιν ἰδὲ φρεσί: τοὔνεκα καί μιν</l>
<l>γῆμεν ἀνὴρ ὤριστος ἐνὶ Τροίῃ εὐρείῃ:</l>
<l>τὸν τόθ᾽ ὑπ᾽ Ἰδομενῆϊ Ποσειδάων ἐδάμασσε</l>
<l n="435">θέλξας ὄσσε φαεινά, πέδησε δὲ φαίδιμα γυῖα:</l>
<l>οὔτε γὰρ ἐξοπίσω φυγέειν δύνατ᾽ οὔτ᾽ ἀλέασθαι,</l>
<l>ἀλλ᾽ ὥς τε στήλην ἢ δένδρεον ὑψιπέτηλον</l>
<l>ἀτρέμας ἑσταότα στῆθος μέσον οὔτασε δουρὶ</l>
<l>ἥρως Ἰδομενεύς, ῥῆξεν δέ οἱ ἀμφὶ χιτῶνα</l>
<l n="440">χάλκεον, ὅς οἱ πρόσθεν ἀπὸ χροὸς ἤρκει ὄλεθρον:</l>
<l>δὴ τότε γ᾽ αὖον ἄϋσεν ἐρεικόμενος περὶ δουρί.</l>
<l>δούπησεν δὲ πεσών, δόρυ δ᾽ ἐν κραδίῃ ἐπεπήγει,</l>
<l>ἥ ῥά οἱ ἀσπαίρουσα καὶ οὐρίαχον πελέμιζεν</l>
<l>ἔγχεος: ἔνθα δ᾽ ἔπειτ᾽ ἀφίει μένος ὄβριμος Ἄρης:</l>
<l n="445">Ἰδομενεὺς δ᾽ ἔκπαγλον ἐπεύξατο μακρὸν ἀΰσας</l>
<l>Δηΐφοβ᾽ ἦ ἄρα δή τι ἐΐσκομεν ἄξιον εἶναι</l>
<l>τρεῖς ἑνὸς ἀντὶ πεφάσθαι; ἐπεὶ σύ περ εὔχεαι οὕτω.</l>
<l>δαιμόνι᾽ ἀλλὰ καὶ αὐτὸς ἐναντίον ἵστασ᾽ ἐμεῖο,</l>
<l>ὄφρα ἴδῃ οἷος Ζηνὸς γόνος ἐνθάδ᾽ ἱκάνω,</l>
<l n="450">ὃς πρῶτον Μίνωα τέκε Κρήτῃ ἐπίουρον:</l>
<l>Μίνως δ᾽ αὖ τέκεθ᾽ υἱὸν ἀμύμονα Δευκαλίωνα,</l>
<l>Δευκαλίων δ᾽ ἐμὲ τίκτε πολέσσ᾽ ἄνδρεσσιν ἄνακτα</l>
<l>Κρήτῃ ἐν εὐρείῃ: νῦν δ᾽ ἐνθάδε νῆες ἔνεικαν</l>
<l>σοί τε κακὸν καὶ πατρὶ καὶ ἄλλοισι Τρώεσσιν.</l>
<milestone ed="p" n="455" unit="card" /></q>
<l n="455"><milestone ed="P" unit="para" />ὣς φάτο, Δηΐφοβος δὲ διάνδιχα μερμήριξεν</l>
<l>ἤ τινά που Τρώων ἑταρίσσαιτο μεγαθύμων</l>
<l>ἂψ ἀναχωρήσας, ἦ πειρήσαιτο καὶ οἶος.</l>
<l>ὧδε δέ οἱ φρονέοντι δοάσσατο κέρδιον εἶναι</l>
<l>βῆναι ἐπ᾽ Αἰνείαν: τὸν δ᾽ ὕστατον εὗρεν ὁμίλου</l>
<l n="460">ἑσταότ᾽: αἰεὶ γὰρ Πριάμῳ ἐπεμήνιε δίῳ</l>
<l>οὕνεκ᾽ ἄρ᾽ ἐσθλὸν ἐόντα μετ᾽ ἀνδράσιν οὔ τι τίεσκεν.</l>
<l>ἀγχοῦ δ᾽ ἱστάμενος ἔπεα πτερόεντα προσηύδα:</l>
<q direct="unspecified"><l>Αἰνεία Τρώων βουληφόρε νῦν σε μάλα χρὴ</l>
<l>γαμβρῷ ἀμυνέμεναι, εἴ πέρ τί σε κῆδος ἱκάνει.</l>
<l n="465">ἀλλ᾽ ἕπευ Ἀλκαθόῳ ἐπαμύνομεν, ὅς σε πάρος γε</l>
<l>γαμβρὸς ἐὼν ἔθρεψε δόμοις ἔνι τυτθὸν ἐόντα:</l>
<l>τὸν δέ τοι Ἰδομενεὺς δουρικλυτὸς ἐξενάριξεν.</l></q>
<l><milestone ed="P" unit="para" />ὣς φάτο, τῷ δ᾽ ἄρα θυμὸν ἐνὶ στήθεσσιν ὄρινε,</l>
<l>βῆ δὲ μετ᾽ Ἰδομενῆα μέγα πτολέμοιο μεμηλώς.</l>
<l n="470">ἀλλ᾽ οὐκ Ἰδομενῆα φόβος λάβε τηλύγετον ὥς,</l>
<l>ἀλλ᾽ ἔμεν᾽ ὡς ὅτε τις σῦς οὔρεσιν ἀλκὶ πεποιθώς,</l>
<l>ὅς τε μένει κολοσυρτὸν ἐπερχόμενον πολὺν ἀνδρῶν</l>
<l>χώρῳ ἐν οἰοπόλῳ, φρίσσει δέ τε νῶτον ὕπερθεν:</l>
<l>ὀφθαλμὼ δ᾽ ἄρα οἱ πυρὶ λάμπετον: αὐτὰρ ὀδόντας</l>
<l n="475">θήγει, ἀλέξασθαι μεμαὼς κύνας ἠδὲ καὶ ἄνδρας:</l>
<l>ὣς μένεν Ἰδομενεὺς δουρικλυτός, οὐδ᾽ ὑπεχώρει,</l>
<l>Αἰνείαν ἐπιόντα βοηθόον: αὖε δ᾽ ἑταίρους</l>
<l>Ἀσκάλαφόν τ᾽ ἐσορῶν Ἀφαρῆά τε Δηΐπυρόν τε</l>
<l>Μηριόνην τε καὶ Ἀντίλοχον μήστωρας ἀϋτῆς:</l>
<l n="480">τοὺς ὅ γ᾽ ἐποτρύνων ἔπεα πτερόεντα προσηύδα:</l>
<q direct="unspecified"><l>δεῦτε φίλοι, καί μ᾽ οἴῳ ἀμύνετε: δείδια δ᾽ αἰνῶς</l>
<l>Αἰνείαν ἐπιόντα πόδας ταχύν, ὅς μοι ἔπεισιν,</l>
<l>ὃς μάλα καρτερός ἐστι μάχῃ ἔνι φῶτας ἐναίρειν:</l>
<l>καὶ δ᾽ ἔχει ἥβης ἄνθος, ὅ τε κράτος ἐστὶ μέγιστον.</l>
<l n="485">εἰ γὰρ ὁμηλικίη γε γενοίμεθα τῷδ᾽ ἐπὶ θυμῷ</l>
<l>αἶψά κεν ἠὲ φέροιτο μέγα κράτος, ἠὲ φεροίμην.</l>
<milestone ed="p" n="487" unit="card" /></q>
<l><milestone ed="P" unit="para" />ὣς ἔφαθ᾽, οἳ δ᾽ ἄρα πάντες ἕνα φρεσὶ θυμὸν ἔχοντες</l>
<l>πλησίοι ἔστησαν, σάκε᾽ ὤμοισι κλίναντες.</l>
<l>Αἰνείας δ᾽ ἑτέρωθεν ἐκέκλετο οἷς ἑτάροισι</l>
<q direct="unspecified"><l n="490">Δηΐφοβόν τε Πάριν τ᾽ ἐσορῶν καὶ Ἀγήνορα δῖον,</l>
<l>οἵ οἱ ἅμ᾽ ἡγεμόνες Τρώων ἔσαν: αὐτὰρ ἔπειτα</l>
<l>λαοὶ ἕπονθ᾽, ὡς εἴ τε μετὰ κτίλον ἕσπετο μῆλα</l>
<l>πιόμεν᾽ ἐκ βοτάνης: γάνυται δ᾽ ἄρα τε φρένα ποιμήν:</l>
<l>ὣς Αἰνείᾳ θυμὸς ἐνὶ στήθεσσι γεγήθει</l>
<l n="495">ὡς ἴδε λαῶν ἔθνος ἐπισπόμενον ἑοῖ αὐτῷ.</l>
<l><milestone ed="P" unit="para" />οἳ δ᾽ ἀμφ᾽ Ἀλκαθόῳ αὐτοσχεδὸν ὁρμήθησαν</l>
<l>μακροῖσι ξυστοῖσι: περὶ στήθεσσι δὲ χαλκὸς</l>
<l>σμερδαλέον κονάβιζε τιτυσκομένων καθ᾽ ὅμιλον</l>
<l>ἀλλήλων: δύο δ᾽ ἄνδρες ἀρήϊοι ἔξοχον ἄλλων</l>
<l n="500">Αἰνείας τε καὶ Ἰδομενεὺς ἀτάλαντοι Ἄρηϊ</l>
<l>ἵεντ᾽ ἀλλήλων ταμέειν χρόα νηλέϊ χαλκῷ.</l>
<l>Αἰνείας δὲ πρῶτος ἀκόντισεν Ἰδομενῆος:</l>
<l>ἀλλ᾽ ὃ μὲν ἄντα ἰδὼν ἠλεύατο χάλκεον ἔγχος,</l>
<l>αἰχμὴ δ᾽ Αἰνείαο κραδαινομένη κατὰ γαίης</l>
<l n="505">ᾤχετ᾽, ἐπεί ῥ᾽ ἅλιον στιβαρῆς ἀπὸ χειρὸς ὄρουσεν.</l>
<l>Ἰδομενεὺς δ᾽ ἄρα Οἰνόμαον βάλε γαστέρα μέσσην,</l>
<l>ῥῆξε δὲ θώρηκος γύαλον, διὰ δ᾽ ἔντερα χαλκὸς</l>
<l>ἤφυσ᾽: ὃ δ᾽ ἐν κονίῃσι πεσὼν ἕλε γαῖαν ἀγοστῷ.</l>
<l>Ἰδομενεὺς δ᾽ ἐκ μὲν νέκυος δολιχόσκιον ἔγχος</l>
<l n="510">ἐσπάσατ᾽, οὐδ᾽ ἄρ᾽ ἔτ᾽ ἄλλα δυνήσατο τεύχεα καλὰ</l>
<l>ὤμοιιν ἀφελέσθαι: ἐπείγετο γὰρ βελέεσσιν.</l>
<l>οὐ γὰρ ἔτ᾽ ἔμπεδα γυῖα ποδῶν ἦν ὁρμηθέντι,</l>
<l>οὔτ᾽ ἄρ᾽ ἐπαΐξαι μεθ᾽ ἑὸν: βέλος οὔτ᾽ ἀλέασθαι.</l>
<l>τώ ῥα καὶ ἐν σταδίῃ μὲν ἀμύνετο νηλεὲς ἦμαρ,</l>
<l n="515">τρέσσαι δ᾽ οὐκ ἔτι ῥίμφα πόδες φέρον ἐκ πολέμοιο.</l>
<l>τοῦ δὲ βάδην ἀπιόντος ἀκόντισε δουρὶ φαεινῷ</l>
<l>Δηΐφοβος: δὴ γάρ οἱ ἔχεν κότον ἐμμενὲς αἰεί.</l>
<l>ἀλλ᾽ ὅ γε καὶ τόθ᾽ ἅμαρτεν, ὃ δ᾽ Ἀσκάλαφον βάλε δουρὶ</l>
<l>υἱὸν Ἐνυαλίοιο: δι᾽ ὤμου δ᾽ ὄβριμον ἔγχος</l>
<l n="520">ἔσχεν: ὃ δ᾽ ἐν κονίῃσι πεσὼν ἕλε γαῖαν ἀγοστῷ.</l>
<l>οὐδ᾽ ἄρα πώ τι πέπυστο βριήπυος ὄβριμος Ἄρης</l>
<l>υἷος ἑοῖο πεσόντος ἐνὶ κρατερῇ ὑσμίνῃ,</l>
<l>ἀλλ᾽ ὅ γ᾽ ἄρ᾽ ἄκρῳ Ὀλύμπῳ ὑπὸ χρυσέοισι νέφεσσιν</l>
<l>ἧστο Διὸς βουλῇσιν ἐελμένος, ἔνθά περ ἄλλοι</l>
<l n="525">ἀθάνατοι θεοὶ ἦσαν ἐεργόμενοι πολέμοιο.</l>
<milestone ed="p" n="526" unit="card" />
<l><milestone ed="P" unit="para" />οἳ δ᾽ ἀμφ᾽ Ἀσκαλάφῳ αὐτοσχεδὸν ὁρμήθησαν:</l>
<l>Δηΐφοβος μὲν ἀπ᾽ Ἀσκαλάφου πήληκα φαεινὴν</l>
<l>ἥρπασε, Μηριόνης δὲ θοῷ ἀτάλαντος Ἄρηϊ</l>
<l>δουρὶ βραχίονα τύψεν ἐπάλμενος, ἐκ δ᾽ ἄρα χειρὸς</l>
<l n="530">αὐλῶπις τρυφάλεια χαμαὶ βόμβησε πεσοῦσα.</l>
<l>Μηριόνης δ᾽ ἐξ αὖτις ἐπάλμενος αἰγυπιὸς ὣς</l>
<l>ἐξέρυσε πρυμνοῖο βραχίονος ὄβριμον ἔγχος,</l>
<l>ἂψ δ᾽ ἑτάρων εἰς ἔθνος ἐχάζετο. τὸν δὲ Πολίτης</l>
<l>αὐτοκασίγνητος περὶ μέσσῳ χεῖρε τιτήνας</l>
<l n="535">ἐξῆγεν πολέμοιο δυσηχέος, ὄφρ᾽ ἵκεθ᾽ ἵππους</l>
<l>ὠκέας, οἵ οἱ ὄπισθε μάχης ἠδὲ πτολέμοιο</l>
<l>ἕστασαν ἡνίοχόν τε καὶ ἅρματα ποικίλ᾽ ἔχοντες:</l>
<l>οἳ τόν γε προτὶ ἄστυ φέρον βαρέα στενάχοντα</l>
<l>τειρόμενον: κατὰ δ᾽ αἷμα νεουτάτου ἔρρεε χειρός.</l>
<l n="540"><milestone ed="P" unit="para" />οἳ δ᾽ ἄλλοι μάρναντο, βοὴ δ᾽ ἄσβεστος ὀρώρει.</l>
<l>ἔνθ᾽ Αἰνέας Ἀφαρῆα Καλητορίδην ἐπορούσας</l>
<l>λαιμὸν τύψ᾽ ἐπὶ οἷ τετραμμένον ὀξέϊ δουρί:</l>
<l>ἐκλίνθη δ᾽ ἑτέρωσε κάρη, ἐπὶ δ᾽ ἀσπὶς ἑάφθη</l>
<l>καὶ κόρυς, ἀμφὶ δέ οἱ θάνατος χύτο θυμοραϊστής.</l>
<l n="545">Ἀντίλοχος δὲ Θόωνα μεταστρεφθέντα δοκεύσας</l>
<l>οὔτασ᾽ ἐπαΐξας, ἀπὸ δὲ φλέβα πᾶσαν ἔκερσεν,</l>
<l>ἥ τ᾽ ἀνὰ νῶτα θέουσα διαμπερὲς αὐχέν᾽ ἱκάνει:</l>
<l>τὴν ἀπὸ πᾶσαν ἔκερσεν: ὃ δ᾽ ὕπτιος ἐν κονίῃσι</l>
<l>κάππεσεν, ἄμφω χεῖρε φίλοις ἑτάροισι πετάσσας.</l>
<l n="550">Ἀντίλοχος δ᾽ ἐπόρουσε, καὶ αἴνυτο τεύχε᾽ ἀπ᾽ ὤμων</l>
<l>παπταίνων: Τρῶες δὲ περισταδὸν ἄλλοθεν ἄλλος</l>
<l>οὔταζον σάκος εὐρὺ παναίολον, οὐδὲ δύναντο</l>
<l>εἴσω ἐπιγράψαι τέρενα χρόα νηλέϊ χαλκῷ</l>
<l>Ἀντιλόχου: πέρι γάρ ῥα Ποσειδάων ἐνοσίχθων</l>
<l n="555">Νέστορος υἱὸν ἔρυτο καὶ ἐν πολλοῖσι βέλεσσιν.</l>
<l>οὐ μὲν γάρ ποτ᾽ ἄνευ δηΐων ἦν, ἀλλὰ κατ᾽ αὐτοὺς</l>
<l>στρωφᾶτ᾽: οὐδέ οἱ ἔγχος ἔχ᾽ ἀτρέμας, ἀλλὰ μάλ᾽ αἰεὶ</l>
<l>σειόμενον ἐλέλικτο: τιτύσκετο δὲ φρεσὶν ᾗσιν</l>
<l>ἤ τευ ἀκοντίσσαι, ἠὲ σχεδὸν ὁρμηθῆναι.</l>
<milestone ed="p" n="560" unit="card" />
<l n="560"><milestone ed="P" unit="para" />ἀλλ᾽ οὐ λῆθ᾽ Ἀδάμαντα τιτυσκόμενος καθ᾽ ὅμιλον</l>
<l>Ἀσιάδην, ὅ οἱ οὖτα μέσον σάκος ὀξέϊ χαλκῷ</l>
<l>ἐγγύθεν ὁρμηθείς: ἀμενήνωσεν δέ οἱ αἰχμὴν</l>
<l>κυανοχαῖτα Ποσειδάων βιότοιο μεγήρας.</l>
<l>καὶ τὸ μὲν αὐτοῦ μεῖν᾽ ὥς τε σκῶλος πυρίκαυστος</l>
<l n="565">ἐν σάκει Ἀντιλόχοιο, τὸ δ᾽ ἥμισυ κεῖτ᾽ ἐπὶ γαίης:</l>
<l>ἂψ δ᾽ ἑτάρων εἰς ἔθνος ἐχάζετο κῆρ᾽ ἀλεείνων:</l>
<l>Μηριόνης δ᾽ ἀπιόντα μετασπόμενος βάλε δουρὶ</l>
<l>αἰδοίων τε μεσηγὺ καὶ ὀμφαλοῦ, ἔνθα μάλιστα</l>
<l>γίγνετ᾽ Ἄρης ἀλεγεινὸς ὀϊζυροῖσι βροτοῖσιν.</l>
<l n="570">ἔνθά οἱ ἔγχος ἔπηξεν: ὃ δ᾽ ἑσπόμενος περὶ δουρὶ</l>
<l>ἤσπαιρ᾽ ὡς ὅτε βοῦς τόν τ᾽ οὔρεσι βουκόλοι ἄνδρες</l>
<l>ἰλλάσιν οὐκ ἐθέλοντα βίῃ δήσαντες ἄγουσιν:</l>
<l>ὣς ὃ τυπεὶς ἤσπαιρε μίνυνθά περ, οὔ τι μάλα δήν,</l>
<l>ὄφρά οἱ ἐκ χροὸς ἔγχος ἀνεσπάσατ᾽ ἐγγύθεν ἐλθὼν</l>
<l n="575">ἥρως Μηριόνης: τὸν δὲ σκότος ὄσσε κάλυψε.</l>
<l><milestone ed="P" unit="para" />Δηΐπυρον δ᾽ Ἕλενος ξίφεϊ σχεδὸν ἤλασε κόρσην</l>
<l>Θρηϊκίῳ μεγάλῳ, ἀπὸ δὲ τρυφάλειαν ἄραξεν.</l>
<l>ἣ μὲν ἀποπλαγχθεῖσα χαμαὶ πέσε, καί τις Ἀχαιῶν</l>
<l>μαρναμένων μετὰ ποσσὶ κυλινδομένην ἐκόμισσε:</l>
<l n="580">τὸν δὲ κατ᾽ ὀφθαλμῶν ἐρεβεννὴ νὺξ ἐκάλυψεν.</l>
<l><milestone ed="P" unit="para" />Ἀτρεΐδην δ᾽ ἄχος εἷλε βοὴν ἀγαθὸν Μενέλαον:</l>
<l>βῆ δ᾽ ἐπαπειλήσας Ἑλένῳ ἥρωϊ ἄνακτι</l>
<l>ὀξὺ δόρυ κραδάων: ὃ δὲ τόξου πῆχυν ἄνελκε.</l>
<l>τὼ δ᾽ ἄρ᾽ ὁμαρτήδην ὃ μὲν ἔγχεϊ ὀξυόεντι</l>
<l n="585">ἵετ᾽ ἀκοντίσσαι, ὃ δ᾽ ἀπὸ νευρῆφιν ὀϊστῷ.</l>
<l>Πριαμίδης μὲν ἔπειτα κατὰ στῆθος βάλεν ἰῷ</l>
<l>θώρηκος γύαλον, ἀπὸ δ᾽ ἔπτατο πικρὸς ὀϊστός.</l>
<l>ὡς δ᾽ ὅτ᾽ ἀπὸ πλατέος πτυόφιν μεγάλην κατ᾽ ἀλωὴν</l>
<l>θρῴσκωσιν κύαμοι μελανόχροες ἢ ἐρέβινθοι</l>
<l n="590">πνοιῇ ὕπο λιγυρῇ καὶ λικμητῆρος ἐρωῇ,</l>
<l>ὣς ἀπὸ θώρηκος Μενελάου κυδαλίμοιο</l>
<l>πολλὸν ἀποπλαγχθεὶς ἑκὰς ἔπτατο πικρὸς ὀϊστός.</l>
<l>Ἀτρεΐδης δ᾽ ἄρα χεῖρα βοὴν ἀγαθὸς Μενέλαος</l>
<l>τὴν βάλεν ᾗ ῥ᾽ ἔχε τόξον ἐΰξοον: ἐν δ᾽ ἄρα τόξῳ</l>
<l n="595">ἀντικρὺ διὰ χειρὸς ἐλήλατο χάλκεον ἔγχος.</l>
<l>ἂψ δ᾽ ἑτάρων εἰς ἔθνος ἐχάζετο κῆρ᾽ ἀλεείνων</l>
<l>χεῖρα παρακρεμάσας: τὸ δ᾽ ἐφέλκετο μείλινον ἔγχος.</l>
<l>καὶ τὸ μὲν ἐκ χειρὸς ἔρυσεν μεγάθυμος Ἀγήνωρ,</l>
<l>αὐτὴν δὲ ξυνέδησεν ἐϋστρεφεῖ οἰὸς ἀώτῳ</l>
<l n="600">σφενδόνῃ, ἣν ἄρα οἱ θεράπων ἔχε ποιμένι λαῶν.</l>
<milestone ed="p" n="601" unit="card" />
<l><milestone ed="P" unit="para" />Πείσανδρος δ᾽ ἰθὺς Μενελάου κυδαλίμοιο</l>
<l>ἤϊε: τὸν δ᾽ ἄγε μοῖρα κακὴ θανάτοιο τέλος δὲ</l>
<l>σοὶ Μενέλαε δαμῆναι ἐν αἰνῇ δηϊοτῆτι.</l>
<l>οἳ δ᾽ ὅτε δὴ σχεδὸν ἦσαν ἐπ᾽ ἀλλήλοισιν ἰόντες</l>
<l n="605">Ἀτρεΐδης μὲν ἅμαρτε, παραὶ δέ οἱ ἐτράπετ᾽ ἔγχος,</l>
<l>Πείσανδρος δὲ σάκος Μενελάου κυδαλίμοιο</l>
<l>οὔτασεν, οὐδὲ διὰ πρὸ δυνήσατο χαλκὸν ἐλάσσαι:</l>
<l>ἔσχεθε γὰρ σάκος εὐρύ, κατεκλάσθη δ᾽ ἐνὶ καυλῷ</l>
<l>ἔγχος: ὃ δὲ φρεσὶν ᾗσι χάρη καὶ ἐέλπετο νίκην.</l>
<l n="610">Ἀτρεΐδης δὲ ἐρυσσάμενος ξίφος ἀργυρόηλον</l>
<l>ἆλτ᾽ ἐπὶ Πεισάνδρῳ: ὃ δ᾽ ὑπ᾽ ἀσπίδος εἵλετο καλὴν</l>
<l>ἀξίνην εὔχαλκον ἐλαΐνῳ ἀμφὶ πελέκκῳ</l>
<l>μακρῷ ἐϋξέστῳ: ἅμα δ᾽ ἀλλήλων ἐφίκοντο.</l>
<l>ἤτοι ὃ μὲν κόρυθος φάλον ἤλασεν ἱπποδασείης</l>
<l n="615">ἄκρον ὑπὸ λόφον αὐτόν, ὃ δὲ προσιόντα μέτωπον</l>
<l>ῥινὸς ὕπερ πυμάτης: λάκε δ᾽ ὀστέα, τὼ δέ οἱ ὄσσε</l>
<l>πὰρ ποσὶν αἱματόεντα χαμαὶ πέσον ἐν κονίῃσιν,</l>
<l>ἰδνώθη δὲ πεσών: ὃ δὲ λὰξ ἐν στήθεσι βαίνων</l>
<l>τεύχεά τ᾽ ἐξενάριξε καὶ εὐχόμενος ἔπος ηὔδα:</l>
<q direct="unspecified"><l n="620">λείψετέ θην οὕτω γε νέας Δαναῶν ταχυπώλων</l>
<l>Τρῶες ὑπερφίαλοι δεινῆς ἀκόρητοι ἀϋτῆς,</l>
<l>ἄλλης μὲν λώβης τε καὶ αἴσχεος οὐκ ἐπιδευεῖς</l>
<l>ἣν ἐμὲ λωβήσασθε κακαὶ κύνες, οὐδέ τι θυμῷ</l>
<l>Ζηνὸς ἐριβρεμέτεω χαλεπὴν ἐδείσατε μῆνιν</l>
<l n="625">ξεινίου, ὅς τέ ποτ᾽ ὔμμι διαφθέρσει πόλιν αἰπήν:</l>
<l>οἵ μευ κουριδίην ἄλοχον καὶ κτήματα πολλὰ</l>
<l>μὰψ οἴχεσθ᾽ ἀνάγοντες, ἐπεὶ φιλέεσθε παρ᾽ αὐτῇ:</l>
<l>νῦν αὖτ᾽ ἐν νηυσὶν μενεαίνετε ποντοπόροισι</l>
<l>πῦρ ὀλοὸν βαλέειν, κτεῖναι δ᾽ ἥρωας Ἀχαιούς.</l>
<l n="630">ἀλλά ποθι σχήσεσθε καὶ ἐσσύμενοί περ Ἄρηος.</l>
<l>Ζεῦ πάτερ ἦ τέ σέ φασι περὶ φρένας ἔμμεναι ἄλλων</l>
<l>ἀνδρῶν ἠδὲ θεῶν: σέο δ᾽ ἐκ τάδε πάντα πέλονται:</l>
<l>οἷον δὴ ἄνδρεσσι χαρίζεαι ὑβριστῇσι</l>
<l>Τρωσίν, τῶν μένος αἰὲν ἀτάσθαλον, οὐδὲ δύνανται</l>
<l n="635">φυλόπιδος κορέσασθαι ὁμοιΐου πτολέμοιο.</l>
<l>πάντων μὲν κόρος ἐστὶ καὶ ὕπνου καὶ φιλότητος</l>
<l>μολπῆς τε γλυκερῆς καὶ ἀμύμονος ὀρχηθμοῖο,</l>
<l>τῶν πέρ τις καὶ μᾶλλον ἐέλδεται ἐξ ἔρον εἷναι</l>
<l>ἢ πολέμου: Τρῶες δὲ μάχης ἀκόρητοι ἔασιν.</l>
<milestone ed="p" n="640" unit="card" /></q>
<l n="640"><milestone ed="P" unit="para" />ὣς εἰπὼν τὰ μὲν ἔντε᾽ ἀπὸ χροὸς αἱματόεντα</l>
<l>συλήσας ἑτάροισι δίδου Μενέλαος ἀμύμων,</l>
<l>αὐτὸς δ᾽ αὖτ᾽ ἐξ αὖτις ἰὼν προμάχοισιν ἐμίχθη.</l>
<l><milestone ed="P" unit="para" />ἔνθά οἱ υἱὸς ἐπᾶλτο Πυλαιμένεος βασιλῆος</l>
<l>Ἁρπαλίων, ὅ ῥα πατρὶ φίλῳ ἕπετο πτολεμίξων</l>
<l n="645">ἐς τροίην, οὐδ᾽ αὖτις ἀφίκετο πατρίδα γαῖαν:</l>
<l>ὅς ῥα τότ᾽ Ἀτρεΐδαο μέσον σάκος οὔτασε δουρὶ</l>
<l>ἐγγύθεν, οὐδὲ διὰ πρὸ δυνήσατο χαλκὸν ἐλάσσαι</l>
<l>ἂψ δ᾽ ἑτάρων εἰς ἔθνος ἐχάζετο κῆρ᾽ ἀλεείνων</l>
<l>πάντοσε παπταίνων μή τις χρόα χαλκῷ ἐπαύρῃ.</l>
<l n="650">Μηριόνης δ᾽ ἀπιόντος ἵει χαλκήρε᾽ ὀϊστόν,</l>
<l>καί ῥ᾽ ἔβαλε γλουτὸν κάτα δεξιόν: αὐτὰρ ὀϊστὸς</l>
<l>ἀντικρὺ κατὰ κύστιν ὑπ᾽ ὀστέον ἐξεπέρησεν.</l>
<l>ἑζόμενος δὲ κατ᾽ αὖθι φίλων ἐν χερσὶν ἑταίρων</l>
<l>θυμὸν ἀποπνείων, ὥς τε σκώληξ ἐπὶ γαίῃ</l>
<l n="655">κεῖτο ταθείς: ἐκ δ᾽ αἷμα μέλαν ῥέε, δεῦε δὲ γαῖαν.</l>
<l>τὸν μὲν Παφλαγόνες μεγαλήτορες ἀμφεπένοντο,</l>
<l>ἐς δίφρον δ᾽ ἀνέσαντες ἄγον προτὶ Ἴλιον ἱρὴν</l>
<l>ἀχνύμενοι: μετὰ δέ σφι πατὴρ κίε δάκρυα λείβων,</l>
<l>ποινὴ δ᾽ οὔ τις παιδὸς ἐγίγνετο τεθνηῶτος.</l>
<l n="660"><milestone ed="P" unit="para" />τοῦ δὲ Πάρις μάλα θυμὸν ἀποκταμένοιο χολώθη:</l>
<l>ξεῖνος γάρ οἱ ἔην πολέσιν μετὰ Παφλαγόνεσσι:</l>
<l>τοῦ ὅ γε χωόμενος προΐει χαλκήρε᾽ ὀϊστόν.</l>
<l>ἦν δέ τις Εὐχήνωρ Πολυΐδου μάντιος υἱὸς</l>
<l>ἀφνειός τ᾽ ἀγαθός τε Κορινθόθι οἰκία ναίων,</l>
<l n="665">ὅς ῥ᾽ εὖ εἰδὼς κῆρ᾽ ὀλοὴν ἐπὶ νηὸς ἔβαινε:</l>
<l>πολλάκι γάρ οἱ ἔειπε γέρων ἀγαθὸς Πολύϊδος</l>
<q direct="unspecified"><l>νούσῳ ὑπ᾽ ἀργαλέῃ φθίσθαι οἷς ἐν μεγάροισιν,</l>
<l>ἢ μετ᾽ Ἀχαιῶν νηυσὶν ὑπὸ Τρώεσσι δαμῆναι:</l>
<l>τώ ῥ᾽ ἅμα τ᾽ ἀργαλέην θωὴν ἀλέεινεν Ἀχαιῶν</l>
<l n="670">νοῦσόν τε στυγερήν, ἵνα μὴ πάθοι ἄλγεα θυμῷ.</l>
<l>τὸν βάλ᾽ ὑπὸ γναθμοῖο. καὶ οὔατος: ὦκα δὲ θυμὸς</l>
<l>ᾤχετ᾽ ἀπὸ μελέων, στυγερὸς δ᾽ ἄρα μιν σκότος εἷλεν.</l>
<milestone ed="p" n="673" unit="card" /></q>
<l><milestone ed="P" unit="para" />ὣς οἳ μὲν μάρναντο δέμας πυρὸς αἰθομένοιο:</l>
<l>Ἕκτωρ δ᾽ οὐκ ἐπέπυστο Διῒ φίλος, οὐδέ τι ᾔδη</l>
<l n="675">ὅττί ῥά οἱ νηῶν ἐπ᾽ ἀριστερὰ δηϊόωντο</l>
<l>λαοὶ ὑπ᾽ Ἀργείων. τάχα δ᾽ ἂν καὶ κῦδος Ἀχαιῶν</l>
<l>ἔπλετο: τοῖος γὰρ γαιήοχος ἐννοσίγαιος</l>
<l>ὄτρυν᾽ Ἀργείους, πρὸς δὲ σθένει αὐτὸς ἄμυνεν:</l>
<l>ἀλλ᾽ ἔχεν ᾗ τὰ πρῶτα πύλας καὶ τεῖχος ἐσᾶλτο</l>
<l n="680">ῥηξάμενος Δαναῶν πυκινὰς στίχας ἀσπιστάων,</l>
<l>ἔνθ᾽ ἔσαν Αἴαντός τε νέες καὶ Πρωτεσιλάου</l>
<l>θῖν᾽ ἔφ᾽ ἁλὸς πολιῆς εἰρυμέναι: αὐτὰρ ὕπερθε</l>
<l>τεῖχος ἐδέδμητο χθαμαλώτατον, ἔνθα μάλιστα</l>
<l>ζαχρηεῖς γίγνοντο μάχῃ αὐτοί τε καὶ ἵπποι.</l>
<l n="685"><milestone ed="P" unit="para" />ἔνθα δὲ Βοιωτοὶ καὶ Ἰάονες ἑλκεχίτωνες</l>
<l>Λοκροὶ καὶ Φθῖοι καὶ φαιδιμόεντες Ἐπειοὶ</l>
<l>σπουδῇ ἐπαΐσσοντα νεῶν ἔχον, οὐδὲ δύναντο</l>
<l>ὦσαι ἀπὸ σφείων φλογὶ εἴκελον Ἕκτορα δῖον</l>
<l>οἳ μὲν Ἀθηναίων προλελεγμένοι: ἐν δ᾽ ἄρα τοῖσιν</l>
<l n="690">ἦρχ᾽ υἱὸς Πετεῶο Μενεσθεύς, οἳ δ᾽ ἅμ᾽ ἕποντο</l>
<l>Φείδας τε Στιχίος τε Βίας τ᾽ ἐΰς: αὐτὰρ Ἐπειῶν</l>
<l>Φυλεΐδης τε Μέγης Ἀμφίων τε Δρακίος τε,</l>
<l>πρὸ Φθίων δὲ Μέδων τε μενεπτόλεμός τε Ποδάρκης.</l>
<l>ἤτοι ὃ μὲν νόθος υἱὸς Ὀϊλῆος θείοιο</l>
<l n="695">ἔσκε Μέδων Αἴαντος ἀδελφεός: αὐτὰρ ἔναιεν</l>
<l>ἐν Φυλάκῃ γαίης ἄπο πατρίδος ἄνδρα κατακτὰς</l>
<l>γνωτὸν μητρυιῆς Ἐριώπιδος, ἣν ἔχ᾽ Ὀϊλεύς:</l>
<l>αὐτὰρ ὃ Ἰφίκλοιο πάϊς τοῦ Φυλακίδαο.</l>
<l>οἳ μὲν πρὸ Φθίων μεγαθύμων θωρηχθέντες</l>
<l n="700">ναῦφιν ἀμυνόμενοι μετὰ Βοιωτῶν ἐμάχοντο:</l>
<l>Αἴας δ᾽ οὐκέτι πάμπαν Ὀϊλῆος ταχὺς υἱὸς</l>
<l>ἵστατ᾽ ἀπ᾽ Αἴαντος Τελαμωνίου οὐδ᾽ ἠβαιόν,</l>
<l>ἀλλ᾽ ὥς τ᾽ ἐν νειῷ βόε οἴνοπε πηκτὸν ἄροτρον</l>
<l>ἶσον θυμὸν ἔχοντε τιταίνετον: ἀμφὶ δ᾽ ἄρά σφι</l>
<l n="705">πρυμνοῖσιν κεράεσσι πολὺς ἀνακηκίει ἱδρώς:</l>
<l>τὼ μέν τε ζυγὸν οἶον ἐΰξοον ἀμφὶς ἐέργει</l>
<l>ἱεμένω κατὰ ὦλκα: τέμει δέ τε τέλσον ἀρούρης:</l>
<l>ὣς τὼ παρβεβαῶτε μάλ᾽ ἕστασαν ἀλλήλοιιν.</l>
<l>ἀλλ᾽ ἤτοι Τελαμωνιάδῃ πολλοί τε καὶ ἐσθλοὶ</l>
<l n="710">λαοὶ ἕπονθ᾽ ἕταροι, οἵ οἱ σάκος ἐξεδέχοντο</l>
<l>ὁππότε μιν κάματός τε καὶ ἱδρὼς γούναθ᾽ ἵκοιτο.</l>
<l>οὐδ᾽ ἄρ᾽ Ὀϊλιάδῃ μεγαλήτορι Λοκροὶ ἕποντο:</l>
<l>οὐ γάρ σφι σταδίῃ ὑσμίνῃ μίμνε φίλον κῆρ:</l>
<l>οὐ γὰρ ἔχον κόρυθας χαλκήρεας ἱπποδασείας,</l>
<l n="715">οὐδ᾽ ἔχον ἀσπίδας εὐκύκλους καὶ μείλινα δοῦρα,</l>
<l>ἀλλ᾽ ἄρα τόξοισιν καὶ ἐϋστρεφεῖ οἶος ἀώτῳ</l>
<l>Ἴλιον εἰς ἅμ᾽ ἕποντο πεποιθότες, οἷσιν ἔπειτα</l>
<l>ταρφέα βάλλοντες Τρώων ῥήγνυντο φάλαγγας:</l>
<l>δή ῥα τόθ᾽ οἳ μὲν πρόσθε σὺν ἔντεσι δαιδαλέοισι</l>
<l n="720">μάρναντο Τρωσίν τε καὶ Ἕκτορι χαλκοκορυστῇ,</l>
<l>οἳ δ᾽ ὄπιθεν βάλλοντες ἐλάνθανον: οὐδέ τι χάρμης</l>
<l>Τρῶες μιμνήσκοντο: συνεκλόνεον γὰρ ὀϊστοί.</l>
<milestone ed="p" n="723" unit="card" />
<l><milestone ed="P" unit="para" />ἔνθά κε λευγαλέως νηῶν ἄπο καὶ κλισιάων</l>
<l>Τρῶες ἐχώρησαν προτὶ Ἴλιον ἠνεμόεσσαν,</l>
<l n="725">εἰ μὴ Πουλυδάμας θρασὺν Ἕκτορα εἶπε παραστάς:</l>
<l>Ἕκτορ ἀμήχανός ἐσσι παραρρητοῖσι πιθέσθαι.</l>
<l>οὕνεκά τοι περὶ δῶκε θεὸς πολεμήϊα ἔργα</l>
<l>τοὔνεκα καὶ βουλῇ ἐθέλεις περιίδμεναι ἄλλων:</l>
<l>ἀλλ᾽ οὔ πως ἅμα πάντα δυνήσεαι αὐτὸς ἑλέσθαι.</l>
<l n="730">ἄλλῳ μὲν γὰρ ἔδωκε θεὸς πολεμήϊα ἔργα,</l>
<l>ἄλλῳ δ᾽ ὀρχηστύν, ἑτέρῳ κίθαριν καὶ ἀοιδήν,</l>
<l>ἄλλῳ δ᾽ ἐν στήθεσσι τιθεῖ νόον εὐρύοπα Ζεὺς</l>
<l>ἐσθλόν, τοῦ δέ τε πολλοὶ ἐπαυρίσκοντ᾽ ἄνθρωποι,</l>
<l>καί τε πολέας ἐσάωσε, μάλιστα δὲ καὐτὸς ἀνέγνω.</l>
<l n="735">αὐτὰρ ἐγὼν ἐρέω ὥς μοι δοκεῖ εἶναι ἄριστα:</l>
<l>πάντῃ γάρ σε περὶ στέφανος πολέμοιο δέδηε:</l>
<l>Τρῶες δὲ μεγάθυμοι ἐπεὶ κατὰ τεῖχος ἔβησαν</l>
<l>οἳ μὲν ἀφεστᾶσιν σὺν τεύχεσιν, οἳ δὲ μάχονται</l>
<l>παυρότεροι πλεόνεσσι κεδασθέντες κατὰ νῆας.</l>
<l n="740">ἀλλ᾽ ἀναχασσάμενος κάλει ἐνθάδε πάντας ἀρίστους:</l>
<l>ἔνθεν δ᾽ ἂν μάλα πᾶσαν ἐπιφρασσαίμεθα βουλὴν</l>
<l>ἤ κεν ἐνὶ νήεσσι πολυκλήϊσι πέσωμεν</l>
<l>αἴ κ᾽ ἐθέλῃσι θεὸς δόμεναι κράτος, ἦ κεν ἔπειτα</l>
<l>πὰρ νηῶν ἔλθωμεν ἀπήμονες. ἦ γὰρ ἔγωγε</l>
<l n="745">δείδω μὴ τὸ χθιζὸν ἀποστήσωνται Ἀχαιοὶ</l>
<l>χρεῖος, ἐπεὶ παρὰ νηυσὶν ἀνὴρ ἆτος πολέμοιο</l>
<l>μίμνει, ὃν οὐκέτι πάγχυ μάχης σχήσεσθαι ὀΐω.</l></q>
<l><milestone ed="P" unit="para" />ὣς φάτο Πουλυδάμας, ἅδε δ᾽ Ἕκτορι μῦθος ἀπήμων,</l>
<l>αὐτίκα δ᾽ ἐξ ὀχέων σὺν τεύχεσιν ἆλτο χαμᾶζε</l>
<l n="750">καί μιν φωνήσας ἔπεα πτερόεντα προσηύδα:</l>
<q direct="unspecified"><l>Πουλυδάμα σὺ μὲν αὐτοῦ ἐρύκακε πάντας ἀρίστους,</l>
<l>αὐτὰρ ἐγὼ κεῖσ᾽ εἶμι καὶ ἀντιόω πολέμοιο:</l>
<l>αἶψα δ᾽ ἐλεύσομαι αὖτις ἐπὴν εὖ τοῖς ἐπιτείλω.</l></q>
<milestone ed="p" n="754" unit="card" />
<l><milestone ed="P" unit="para" />ἦ ῥα, καὶ ὁρμήθη ὄρεϊ νιφόεντι ἐοικὼς</l>
<l n="755">κεκλήγων, διὰ δὲ Τρώων πέτετ᾽ ἠδ᾽ ἐπικούρων.</l>
<l>οἳ δ᾽ ἐς Πανθοΐδην ἀγαπήνορα Πουλυδάμαντα</l>
<l>πάντες ἐπεσσεύοντ᾽, ἐπεὶ Ἕκτορος ἔκλυον αὐδήν.</l>
<l>αὐτὰρ ὃ Δηΐφοβόν τε βίην θ᾽ Ἑλένοιο ἄνακτος</l>
<l>Ἀσιάδην τ᾽ Ἀδάμαντα καὶ Ἄσιον Ὑρτάκου υἱὸν</l>
<l n="760">φοίτα ἀνὰ προμάχους διζήμενος, εἴ που ἐφεύροι.</l>
<l>τοὺς δ᾽ εὗρ᾽ οὐκέτι πάμπαν ἀπήμονας οὐδ᾽ ἀνολέθρους:</l>
<l>ἀλλ᾽ οἳ μὲν δὴ νηυσὶν ἔπι πρυμνῇσιν Ἀχαιῶν</l>
<l>χερσὶν ὑπ᾽ Ἀργείων κέατο ψυχὰς ὀλέσαντες,</l>
<l>οἳ δ᾽ ἐν τείχει ἔσαν βεβλημένοι οὐτάμενοί τε.</l>
<l n="765">τὸν δὲ τάχ᾽ εὗρε μάχης ἐπ᾽ ἀριστερὰ δακρυοέσσης</l>
<l>δῖον Ἀλέξανδρον Ἑλένης πόσιν ἠϋκόμοιο</l>
<l>θαρσύνονθ᾽ ἑτάρους καὶ ἐποτρύνοντα μάχεσθαι,</l>
<l>ἀγχοῦ δ᾽ ἱστάμενος προσέφη αἰσχροῖς ἐπέεσσι:</l>
<q direct="unspecified"><l>Δύσπαρι εἶδος ἄριστε γυναιμανὲς ἠπεροπευτὰ</l>
<l n="770">ποῦ τοι Δηΐφοβός τε βίη θ᾽ Ἑλένοιο ἄνακτος</l>
<l>Ἀσιάδης τ᾽ Ἀδάμας ἠδ᾽ Ἄσιος Ὑρτάκου υἱός;</l>
<l>ποῦ δέ τοι Ὀθρυονεύς; νῦν ὤλετο πᾶσα κατ᾽ ἄκρης</l>
<l>Ἴλιος αἰπεινή: νῦν τοι σῶς αἰπὺς ὄλεθρος.</l>
<l><milestone ed="P" unit="para" />τὸν δ᾽ αὖτε προσέειπεν Ἀλέξανδρος θεοειδής:</l>
<q direct="unspecified"><l n="775">Ἕκτορ ἐπεί τοι θυμὸς ἀναίτιον αἰτιάασθαι,</l>
<l>ἄλλοτε δή ποτε μᾶλλον ἐρωῆσαι πολέμοιο</l>
<l>μέλλω, ἐπεὶ οὐδ᾽ ἐμὲ πάμπαν ἀνάλκιδα γείνατο μήτηρ:</l>
<l>ἐξ οὗ γὰρ παρὰ νηυσὶ μάχην ἤγειρας ἑταίρων,</l>
<l>ἐκ τοῦ δ᾽ ἐνθάδ᾽ ἐόντες ὁμιλέομεν Δαναοῖσι</l>
<l n="780">νωλεμέως: ἕταροι δὲ κατέκταθεν οὓς σὺ μεταλλᾷς.</l>
<l>οἴω Δηΐφοβός τε βίη θ᾽ Ἑλένοιο ἄνακτος</l>
<l>οἴχεσθον, μακρῇσι τετυμμένω ἐγχείῃσιν</l>
<l>ἀμφοτέρω κατὰ χεῖρα: φόνον δ᾽ ἤμυνε Κρονίων.</l>
<l>νῦν δ᾽ ἄρχ᾽ ὅππῃ σε κραδίη θυμός τε κελεύει:</l>
<l n="785">ἡμεῖς δ᾽ ἐμμεμαῶτες ἅμ᾽ ἑψόμεθ᾽, οὐδέ τί φημι</l>
<l>ἀλκῆς δευήσεσθαι, ὅση δύναμίς γε πάρεστι.</l>
<l>πὰρ δύναμιν δ᾽ οὐκ ἔστι καὶ ἐσσύμενον πολεμίζειν.</l>
<milestone ed="p" n="788" unit="card" /></q>
<l><milestone ed="P" unit="para" />ὣς εἰπὼν παρέπεισεν ἀδελφειοῦ φρένας ἥρως:</l>
<l>βὰν δ᾽ ἴμεν ἔνθα μάλιστα μάχη καὶ φύλοπις ἦεν</l>
<l n="790">ἀμφί τε Κεβριόνην καὶ ἀμύμονα Πουλυδάμαντα</l>
<l>Φάλκην Ὀρθαῖόν τε καὶ ἀντίθεον Πολυφήτην</l>
<l>Πάλμύν τ᾽ Ἀσκάνιόν τε Μόρυν θ᾽ υἷ᾽ Ἱπποτίωνος,</l>
<l>οἵ ῥ᾽ ἐξ Ἀσκανίης ἐριβώλακος ἦλθον ἀμοιβοὶ</l>
<l>ἠοῖ τῇ προτέρῃ: τότε δὲ Ζεὺς ὦρσε μάχεσθαι.</l>
<l n="795">οἳ δ᾽ ἴσαν ἀργαλέων ἀνέμων ἀτάλαντοι ἀέλλῃ,</l>
<l>ἥ ῥά θ᾽ ὑπὸ βροντῆς πατρὸς Διὸς εἶσι πέδον δέ,</l>
<l>θεσπεσίῳ δ᾽ ὁμάδῳ ἁλὶ μίσγεται, ἐν δέ τε πολλὰ</l>
<l>κύματα παφλάζοντα πολυφλοίσβοιο θαλάσσης</l>
<l>κυρτὰ φαληριόωντα, πρὸ μέν τ᾽ ἄλλ᾽, αὐτὰρ ἐπ᾽ ἄλλα:</l>
<l n="800">ὣς Τρῶες πρὸ μὲν ἄλλοι ἀρηρότες, αὐτὰρ ἐπ᾽ ἄλλοι,</l>
<l>χαλκῷ μαρμαίροντες ἅμ᾽ ἡγεμόνεσσιν ἕποντο.</l>
<l>Ἕκτωρ δ᾽ ἡγεῖτο βροτολοιγῷ ἶσος Ἄρηϊ</l>
<l>Πριαμίδης: πρόσθεν δ᾽ ἔχεν ἀσπίδα πάντοσ᾽ ἐΐσην</l>
<l>ῥινοῖσιν πυκινήν, πολλὸς δ᾽ ἐπελήλατο χαλκός:</l>
<l n="805">ἀμφὶ δέ οἱ κροτάφοισι φαεινὴ σείετο πήληξ.</l>
<l>πάντῃ δ᾽ ἀμφὶ φάλαγγας ἐπειρᾶτο προποδίζων,</l>
<l>εἴ πώς οἱ εἴξειαν ὑπασπίδια προβιβῶντι:</l>
<l>ἀλλ᾽ οὐ σύγχει θυμὸν ἐνὶ στήθεσσιν Ἀχαιῶν.</l>
<l>Αἴας δὲ πρῶτος προκαλέσσατο μακρὰ βιβάσθων:</l>
<l n="810">δαιμόνιε σχεδὸν ἐλθέ: τί ἢ δειδίσσεαι αὔτως</l>
<l>Ἀργείους; οὔ τοί τι μάχης ἀδαήμονές εἰμεν,</l>
<l>ἀλλὰ Διὸς μάστιγι κακῇ ἐδάμημεν Ἀχαιοί.</l>
<l>ἦ θήν πού τοι θυμὸς ἐέλπεται ἐξαλαπάξειν</l>
<l>νῆας: ἄφαρ δέ τε χεῖρες ἀμύνειν εἰσὶ καὶ ἡμῖν.</l>
<l n="815">ἦ κε πολὺ φθαίη εὖ ναιομένη πόλις ὑμὴ</l>
<l>χερσὶν ὑφ᾽ ἡμετέρῃσιν ἁλοῦσά τε περθομένη τε.</l>
<l>σοὶ δ᾽ αὐτῷ φημὶ σχεδὸν ἔμμεναι ὁππότε φεύγων</l>
<l>ἀρήσῃ Διὶ πατρὶ καὶ ἄλλοις ἀθανάτοισι</l>
<l>θάσσονας ἰρήκων ἔμεναι καλλίτριχας ἵππους,</l>
<l n="820">οἵ σε πόλιν δ᾽ οἴσουσι κονίοντες πεδίοιο.</l>
<milestone ed="p" n="821" unit="card" /></q>
<l><milestone ed="P" unit="para" />ὣς ἄρα οἱ εἰπόντι ἐπέπτατο δεξιὸς ὄρνις</l>
<l>αἰετὸς ὑψιπέτης: ἐπὶ δ᾽ ἴαχε λαὸς Ἀχαιῶν</l>
<l>θάρσυνος οἰωνῷ: ὃ δ᾽ ἀμείβετο φαίδιμος Ἕκτωρ:</l>
<q direct="unspecified"><l>Αἶαν ἁμαρτοεπὲς βουγάϊε ποῖον ἔειπες:</l>
<l n="825">εἰ γὰρ ἐγὼν οὕτω γε Διὸς πάϊς αἰγιόχοιο</l>
<l>εἴην ἤματα πάντα, τέκοι δέ με πότνια Ἥρη,</l>
<l>τιοίμην δ᾽ ὡς τίετ᾽ Ἀθηναίη καὶ Ἀπόλλων,</l>
<l>ὡς νῦν ἡμέρη ἥδε κακὸν φέρει Ἀργείοισι</l>
<l>πᾶσι μάλ᾽, ἐν δὲ σὺ τοῖσι πεφήσεαι, αἴ κε ταλάσσῃς</l>
<l n="830">μεῖναι ἐμὸν δόρυ μακρόν, ὅ τοι χρόα λειριόεντα</l>
<l>δάψει: ἀτὰρ Τρώων κορέεις κύνας ἠδ᾽ οἰωνοὺς</l>
<l>δημῷ καὶ σάρκεσσι πεσὼν ἐπὶ νηυσὶν Ἀχαιῶν.</l></q>
<l><milestone ed="P" unit="para" />ὣς ἄρα φωνήσας ἡγήσατο: τοὶ δ᾽ ἅμ᾽ ἕποντο</l>
<l>ἠχῇ θεσπεσίῃ, ἐπὶ δ᾽ ἴαχε λαὸς ὄπισθεν.</l>
<l n="835">Ἀργεῖοι δ᾽ ἑτέρωθεν ἐπίαχον, οὐδὲ λάθοντο</l>
<l>ἀλκῆς, ἀλλ᾽ ἔμενον Τρώων ἐπιόντας ἀρίστους.</l>
<l>ἠχὴ δ᾽ ἀμφοτέρων ἵκετ᾽ αἰθέρα καὶ Διὸς αὐγάς.</l>
</div1></body></text></TEI.2>