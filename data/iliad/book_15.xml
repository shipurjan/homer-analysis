<?xml version="1.0" encoding="utf-8"?>
<TEI.2><text><body><div1 type="Book" n="15" org="uniform" sample="complete">
<milestone ed="p" n="1" unit="card" />
<l><milestone ed="P" unit="para" />αὐτὰρ ἐπεὶ διά τε σκόλοπας καὶ τάφρον ἔβησαν</l>
<l>φεύγοντες, πολλοὶ δὲ δάμεν Δαναῶν ὑπὸ χερσίν,</l>
<l>οἳ μὲν δὴ παρ᾽ ὄχεσφιν ἐρητύοντο μένοντες</l>
<l>χλωροὶ ὑπαὶ δείους πεφοβημένοι: ἔγρετο δὲ Ζεὺς</l>
<l n="5">Ἴδης ἐν κορυφῇσι παρὰ χρυσοθρόνου Ἥρης,</l>
<l>στῆ δ᾽ ἄρ᾽ ἀναΐξας, ἴδε δὲ Τρῶας καὶ Ἀχαιοὺς</l>
<l>τοὺς μὲν ὀρινομένους, τοὺς δὲ κλονέοντας ὄπισθεν</l>
<l>Ἀργείους, μετὰ δέ σφι Ποσειδάωνα ἄνακτα:</l>
<l>Ἕκτορα δ᾽ ἐν πεδίῳ ἴδε κείμενον, ἀμφὶ δ᾽ ἑταῖροι</l>
<l n="10">εἵαθ᾽, ὃ δ᾽ ἀργαλέῳ ἔχετ᾽ ἄσθματι κῆρ ἀπινύσσων</l>
<l>αἷμ᾽ ἐμέων, ἐπεὶ οὔ μιν ἀφαυρότατος βάλ᾽ Ἀχαιῶν.</l>
<l>τὸν δὲ ἰδὼν ἐλέησε πατὴρ ἀνδρῶν τε θεῶν τε,</l>
<l>δεινὰ δ᾽ ὑπόδρα ἰδὼν Ἥρην πρὸς μῦθον ἔειπεν:</l>
<q direct="unspecified"><l>ἦ μάλα δὴ κακότεχνος ἀμήχανε σὸς δόλος Ἥρη</l>
<l n="15">Ἕκτορα δῖον ἔπαυσε μάχης, ἐφόβησε δὲ λαούς.</l>
<l>οὐ μὰν οἶδ᾽ εἰ αὖτε κακορραφίης ἀλεγεινῆς</l>
<l>πρώτη ἐπαύρηαι καί σε πληγῇσιν ἱμάσσω.</l>
<l>ἦ οὐ μέμνῃ ὅτε τ᾽ ἐκρέμω ὑψόθεν, ἐκ δὲ ποδοῖιν</l>
<l>ἄκμονας ἧκα δύω, περὶ χερσὶ δὲ δεσμὸν ἴηλα</l>
<l n="20">χρύσεον ἄρρηκτον; σὺ δ᾽ ἐν αἰθέρι καὶ νεφέλῃσιν</l>
<l>ἐκρέμω: ἠλάστεον δὲ θεοὶ κατὰ μακρὸν Ὄλυμπον,</l>
<l>λῦσαι δ᾽ οὐκ ἐδύναντο παρασταδόν: ὃν δὲ λάβοιμι</l>
<l>ῥίπτασκον τεταγὼν ἀπὸ βηλοῦ ὄφρ᾽ ἂν ἵκηται</l>
<l>γῆν ὀλιγηπελέων: ἐμὲ δ᾽ οὐδ᾽ ὧς θυμὸν ἀνίει</l>
<l n="25">ἀζηχὴς ὀδύνη Ἡρακλῆος θείοιο,</l>
<l>τὸν σὺ ξὺν Βορέῃ ἀνέμῳ πεπιθοῦσα θυέλλας</l>
<l>πέμψας ἐπ᾽ ἀτρύγετον πόντον κακὰ μητιόωσα,</l>
<l>καί μιν ἔπειτα Κόων δ᾽ εὖ ναιομένην ἀπένεικας.</l>
<l>τὸν μὲν ἐγὼν ἔνθεν ῥυσάμην καὶ ἀνήγαγον αὖτις</l>
<l n="30">Ἄργος ἐς ἱππόβοτον καὶ πολλά περ ἀθλήσαντα.</l>
<l>τῶν σ᾽ αὖτις μνήσω ἵν᾽ ἀπολλήξῃς ἀπατάων,</l>
<l>ὄφρα ἴδῃ ἤν τοι χραίσμῃ φιλότης τε καὶ εὐνή,</l>
<l>ἣν ἐμίγης ἐλθοῦσα θεῶν ἄπο καί μ᾽ ἀπάτησας.</l>
<milestone ed="p" n="34" unit="card" /></q>
<l><milestone ed="P" unit="para" />ὣς φάτο, ῥίγησεν δὲ βοῶπις πότνια Ἥρη,</l>
<l n="35">καί μιν φωνήσασ᾽ ἔπεα πτερόεντα προσηύδα:</l>
<q direct="unspecified"><l>ἴστω νῦν τόδε Γαῖα καὶ Οὐρανὸς εὐρὺς ὕπερθε</l>
<l>καὶ τὸ κατειβόμενον Στυγὸς ὕδωρ, ὅς τε μέγιστος</l>
<l>ὅρκος δεινότατός τε πέλει μακάρεσσι θεοῖσι,</l>
<l>σή θ᾽ ἱερὴ κεφαλὴ καὶ νωΐτερον λέχος αὐτῶν</l>
<l n="40">κουρίδιον, τὸ μὲν οὐκ ἂν ἐγώ ποτε μὰψ ὀμόσαιμι:</l>
<l>μὴ δι᾽ ἐμὴν ἰότητα Ποσειδάων ἐνοσίχθων</l>
<l>πημαίνει Τρῶάς τε καὶ Ἕκτορα, τοῖσι δ᾽ ἀρήγει,</l>
<l>ἀλλά που αὐτὸν θυμὸς ἐποτρύνει καὶ ἀνώγει,</l>
<l>τειρομένους δ᾽ ἐπὶ νηυσὶν ἰδὼν ἐλέησεν Ἀχαιούς.</l>
<l n="45">αὐτάρ τοι καὶ κείνῳ ἐγὼ παραμυθησαίμην</l>
<l>τῇ ἴμεν ᾗ κεν δὴ σὺ κελαινεφὲς ἡγεμονεύῃς.</l></q>
<l><milestone ed="P" unit="para" />ὣς φάτο, μείδησεν δὲ πατὴρ ἀνδρῶν τε θεῶν τε,</l>
<l>καί μιν ἀμειβόμενος ἔπεα πτερόεντα προσηύδα:</l>
<q direct="unspecified"><l>εἰ μὲν δὴ σύ γ᾽ ἔπειτα βοῶπις πότνια Ἥρη</l>
<l n="50">ἶσον ἐμοὶ φρονέουσα μετ᾽ ἀθανάτοισι καθίζοις,</l>
<l>τώ κε Ποσειδάων γε, καὶ εἰ μάλα βούλεται ἄλλῃ,</l>
<l>αἶψα μεταστρέψειε νόον μετὰ σὸν καὶ ἐμὸν κῆρ.</l>
<l>ἀλλ᾽ εἰ δή ῥ᾽ ἐτεόν γε καὶ ἀτρεκέως ἀγορεύεις,</l>
<l>ἔρχεο νῦν μετὰ φῦλα θεῶν, καὶ δεῦρο κάλεσσον</l>
<l n="55">Ἶρίν τ᾽ ἐλθέμεναι καὶ Ἀπόλλωνα κλυτότοξον,</l>
<l>ὄφρ᾽ ἣ μὲν μετὰ λαὸν Ἀχαιῶν χαλκοχιτώνων</l>
<l>ἔλθῃ, καὶ εἴπῃσι Ποσειδάωνι ἄνακτι</l>
<l>παυσάμενον πολέμοιο τὰ ἃ πρὸς δώμαθ᾽ ἱκέσθαι,</l>
<l>Ἕκτορα δ᾽ ὀτρύνῃσι μάχην ἐς Φοῖβος Ἀπόλλων,</l>
<l n="60">αὖτις δ᾽ ἐμπνεύσῃσι μένος, λελάθῃ δ᾽ ὀδυνάων</l>
<l>αἳ νῦν μιν τείρουσι κατὰ φρένας, αὐτὰρ Ἀχαιοὺς</l>
<l>αὖτις ἀποστρέψῃσιν ἀνάλκιδα φύζαν ἐνόρσας,</l>
<l>φεύγοντες δ᾽ ἐν νηυσὶ πολυκλήϊσι πέσωσι</l>
<l>Πηλεΐδεω Ἀχιλῆος: ὃ δ᾽ ἀνστήσει ὃν ἑταῖρον</l>
<l n="65">Πάτροκλον: τὸν δὲ κτενεῖ ἔγχεϊ φαίδιμος Ἕκτωρ</l>
<l>Ἰλίου προπάροιθε πολέας ὀλέσαντ᾽ αἰζηοὺς</l>
<l>τοὺς ἄλλους, μετὰ δ᾽ υἱὸν ἐμὸν Σαρπηδόνα δῖον.</l>
<l>τοῦ δὲ χολωσάμενος κτενεῖ Ἕκτορα δῖος Ἀχιλλεύς.</l>
<l>ἐκ τοῦ δ᾽ ἄν τοι ἔπειτα παλίωξιν παρὰ νηῶν</l>
<l n="70">αἰὲν ἐγὼ τεύχοιμι διαμπερὲς εἰς ὅ κ᾽ Ἀχαιοὶ</l>
<l>Ἴλιον αἰπὺ ἕλοιεν Ἀθηναίης διὰ βουλάς.</l>
<l>τὸ πρὶν δ᾽ οὔτ᾽ ἄρ᾽ ἐγὼ παύω χόλον οὔτέ τιν᾽ ἄλλον</l>
<l>ἀθανάτων Δαναοῖσιν ἀμυνέμεν ἐνθάδ᾽ ἐάσω</l>
<l>πρίν γε τὸ Πηλεΐδαο τελευτηθῆναι ἐέλδωρ,</l>
<l n="75">ὥς οἱ ὑπέστην πρῶτον, ἐμῷ δ᾽ ἐπένευσα κάρητι,</l>
<l>ἤματι τῷ ὅτ᾽ ἐμεῖο θεὰ Θέτις ἥψατο γούνων,</l>
<l>λισσομένη τιμῆσαι Ἀχιλλῆα πτολίπορθον.</l>
<milestone ed="p" n="78" unit="card" /></q>
<l><milestone ed="P" unit="para" />ὣς ἔφατ᾽, οὐδ᾽ ἀπίθησε θεὰ λευκώλενος Ἥρη,</l>
<l>βῆ δ᾽ ἐξ Ἰδαίων ὀρέων ἐς μακρὸν Ὄλυμπον.</l>
<l n="80">ὡς δ᾽ ὅτ᾽ ἂν ἀΐξῃ νόος ἀνέρος, ὅς τ᾽ ἐπὶ πολλὴν</l>
<l>γαῖαν ἐληλουθὼς φρεσὶ πευκαλίμῃσι νοήσῃ</l>
<l>ἔνθ᾽ εἴην ἢ ἔνθα, μενοινήῃσί τε πολλά,</l>
<l>ὣς κραιπνῶς μεμαυῖα διέπτατο πότνια Ἥρη:</l>
<l>ἵκετο δ᾽ αἰπὺν Ὄλυμπον, ὁμηγερέεσσι δ᾽ ἐπῆλθεν</l>
<l n="85">ἀθανάτοισι θεοῖσι Διὸς δόμῳ: οἳ δὲ ἰδόντες</l>
<l>πάντες ἀνήϊξαν καὶ δεικανόωντο δέπασσιν.</l>
<l>ἣ δ᾽ ἄλλους μὲν ἔασε, Θέμιστι δὲ καλλιπαρῄῳ</l>
<l>δέκτο δέπας: πρώτη γὰρ ἐναντίη ἦλθε θέουσα,</l>
<l>καί μιν φωνήσασ᾽ ἔπεα πτερόεντα προσηύδα:</l>
<q direct="unspecified"><l n="90">Ἥρη τίπτε βέβηκας; ἀτυζομένῃ δὲ ἔοικας:</l>
<l>ἦ μάλα δή σ᾽ ἐφόβησε Κρόνου πάϊς, ὅς τοι ἀκοίτης.</l></q>
<l><milestone ed="P" unit="para" />τὴν δ᾽ ἠμείβετ᾽ ἔπειτα θεὰ λευκώλενος Ἥρη:</l>
<q direct="unspecified"><l>μή με θεὰ Θέμι ταῦτα διείρεο: οἶσθα καὶ αὐτὴ</l>
<l>οἷος κείνου θυμὸς ὑπερφίαλος καὶ ἀπηνής.</l>
<l n="95">ἀλλὰ σύ γ᾽ ἄρχε θεοῖσι δόμοις ἔνι δαιτὸς ἐΐσης:</l>
<l>ταῦτα δὲ καὶ μετὰ πᾶσιν ἀκούσεαι ἀθανάτοισιν</l>
<l>οἷα Ζεὺς κακὰ ἔργα πιφαύσκεται: οὐδέ τί φημι</l>
<l>πᾶσιν ὁμῶς θυμὸν κεχαρησέμεν, οὔτε βροτοῖσιν</l>
<l>οὔτε θεοῖς, εἴ πέρ τις ἔτι νῦν δαίνυται εὔφρων.</l></q>
<l n="100"><milestone ed="P" unit="para" />ἣ μὲν ἄρ᾽ ὣς εἰποῦσα καθέζετο πότνια Ἥρη,</l>
<l>ὄχθησαν δ᾽ ἀνὰ δῶμα Διὸς θεοί: ἣ δ᾽ ἐγέλασσε</l>
<l>χείλεσιν, οὐδὲ μέτωπον ἐπ᾽ ὀφρύσι κυανέῃσιν</l>
<l>ἰάνθη: πᾶσιν δὲ νεμεσσηθεῖσα μετηύδα:</l>
<q direct="unspecified"><l>νήπιοι οἳ Ζηνὶ μενεαίνομεν ἀφρονέοντες:</l>
<l n="105">ἦ ἔτι μιν μέμαμεν καταπαυσέμεν ἆσσον ἰόντες</l>
<l>ἢ ἔπει ἠὲ βίῃ: ὃ δ᾽ ἀφήμενος οὐκ ἀλεγίζει</l>
<l>οὐδ᾽ ὄθεται: φησὶν γὰρ ἐν ἀθανάτοισι θεοῖσι</l>
<l>κάρτεΐ τε σθένεΐ τε διακριδὸν εἶναι ἄριστος.</l>
<l>τὼ ἔχεθ᾽ ὅττί κεν ὔμμι κακὸν πέμπῃσιν ἑκάστῳ.</l>
<l n="110">ἤδη γὰρ νῦν ἔλπομ᾽ Ἄρηΐ γε πῆμα τετύχθαι:</l>
<l>υἱὸς γάρ οἱ ὄλωλε μάχῃ ἔνι φίλτατος ἀνδρῶν</l>
<l>Ἀσκάλαφος, τόν φησιν ὃν ἔμμεναι ὄβριμος Ἄρης.</l>
<milestone ed="p" n="113" unit="card" /></q>
<l><milestone ed="P" unit="para" />ὣς ἔφατ᾽, αὐτὰρ Ἄρης θαλερὼ πεπλήγετο μηρὼ</l>
<l>χερσὶ καταπρηνέσσ᾽, ὀλοφυρόμενος δ᾽ ἔπος ηὔδα:</l>
<q direct="unspecified"><l n="115">μὴ νῦν μοι νεμεσήσετ᾽ Ὀλύμπια δώματ᾽ ἔχοντες</l>
<l>τίσασθαι φόνον υἷος ἰόντ᾽ ἐπὶ νῆας Ἀχαιῶν,</l>
<l>εἴ πέρ μοι καὶ μοῖρα Διὸς πληγέντι κεραυνῷ</l>
<l>κεῖσθαι ὁμοῦ νεκύεσσι μεθ᾽ αἵματι καὶ κονίῃσιν.</l></q>
<l><milestone ed="P" unit="para" />ὣς φάτο, καί ῥ᾽ ἵππους κέλετο Δεῖμόν τε Φόβον τε</l>
<l n="120">ζευγνύμεν, αὐτὸς δ᾽ ἔντε᾽ ἐδύσετο παμφανόωντα.</l>
<l>ἔνθά κ᾽ ἔτι μείζων τε καὶ ἀργαλεώτερος ἄλλος</l>
<l>πὰρ Διὸς ἀθανάτοισι χόλος καὶ μῆνις ἐτύχθη,</l>
<l>εἰ μὴ Ἀθήνη πᾶσι περιδείσασα θεοῖσιν</l>
<l>ὦρτο διὲκ προθύρου, λίπε δὲ θρόνον ἔνθα θάασσε,</l>
<l n="125">τοῦ δ᾽ ἀπὸ μὲν κεφαλῆς κόρυθ᾽ εἵλετο καὶ σάκος ὤμων,</l>
<l>ἔγχος δ᾽ ἔστησε στιβαρῆς ἀπὸ χειρὸς ἑλοῦσα</l>
<l>χάλκεον: ἣ δ᾽ ἐπέεσσι καθάπτετο θοῦρον Ἄρηα:</l>
<q direct="unspecified"><l>μαινόμενε φρένας ἠλὲ διέφθορας: ἦ νύ τοι αὔτως</l>
<l>οὔατ᾽ ἀκουέμεν ἐστί, νόος δ᾽ ἀπόλωλε καὶ αἰδώς.</l>
<l n="130">οὐκ ἀΐεις ἅ τέ φησι θεὰ λευκώλενος Ἥρη</l>
<l>ἣ δὴ νῦν πὰρ Ζηνὸς Ὀλυμπίου εἰλήλουθεν;</l>
<l>ἦ ἐθέλεις αὐτὸς μὲν ἀναπλήσας κακὰ πολλὰ</l>
<l>ἂψ ἴμεν Οὔλυμπον δὲ καὶ ἀχνύμενός περ ἀνάγκῃ,</l>
<l>αὐτὰρ τοῖς ἄλλοισι κακὸν μέγα πᾶσι φυτεῦσαι;</l>
<l n="135">αὐτίκα γὰρ Τρῶας μὲν ὑπερθύμους καὶ Ἀχαιοὺς</l>
<l>λείψει, ὃ δ᾽ ἡμέας εἶσι κυδοιμήσων ἐς Ὄλυμπον,</l>
<l>μάρψει δ᾽ ἑξείης ὅς τ᾽ αἴτιος ὅς τε καὶ οὐκί.</l>
<l>τώ σ᾽ αὖ νῦν κέλομαι μεθέμεν χόλον υἷος ἑῆος:</l>
<l>ἤδη γάρ τις τοῦ γε βίην καὶ χεῖρας ἀμείνων</l>
<l n="140">ἢ πέφατ᾽, ἢ καὶ ἔπειτα πεφήσεται: ἀργαλέον δὲ</l>
<l>πάντων ἀνθρώπων ῥῦσθαι γενεήν τε τόκον τε.</l></q>
<l><milestone ed="P" unit="para" />ὣς εἰποῦσ᾽ ἵδρυσε θρόνῳ ἔνι θοῦρον Ἄρηα.</l>
<l>Ἥρη δ᾽ Ἀπόλλωνα καλέσσατο δώματος ἐκτὸς</l>
<l>Ἶρίν θ᾽, ἥ τε θεοῖσι μετάγγελος ἀθανάτοισι,</l>
<l n="145">καί σφεας φωνήσασ᾽ ἔπεα πτερόεντα προσηύδα:</l>
<q direct="unspecified"><l>Ζεὺς σφὼ εἰς Ἴδην κέλετ᾽ ἐλθέμεν ὅττι τάχιστα:</l>
<l>αὐτὰρ ἐπὴν ἔλθητε, Διός τ᾽ εἰς ὦπα ἴδησθε,</l>
<l>ἕρδειν ὅττί κε κεῖνος ἐποτρύνῃ καὶ ἀνώγῃ.</l>
<milestone ed="p" n="149" unit="card" /></q>
<l><milestone ed="P" unit="para" />ἣ μὲν ἄρ᾽ ὣς εἰποῦσα πάλιν κίε πότνια Ἥρη,</l>
<l n="150">ἕζετο δ᾽ εἰνὶ θρόνῳ: τὼ δ᾽ ἀΐξαντε πετέσθην.</l>
<l>Ἴδην δ᾽ ἵκανον πολυπίδακα μητέρα θηρῶν,</l>
<l>εὗρον δ᾽ εὐρύοπα Κρονίδην ἀνὰ Γαργάρῳ ἄκρῳ</l>
<l>ἥμενον: ἀμφὶ δέ μιν θυόεν νέφος ἐστεφάνωτο.</l>
<l>τὼ δὲ πάροιθ᾽ ἐλθόντε Διὸς νεφεληγερέταο</l>
<l n="155">στήτην: οὐδέ σφωϊν ἰδὼν ἐχολώσατο θυμῷ,</l>
<l>ὅττί οἱ ὦκ᾽ ἐπέεσσι φίλης ἀλόχοιο πιθέσθην.</l>
<l>Ἶριν δὲ προτέρην ἔπεα πτερόεντα προσηύδα:</l>
<q direct="unspecified"><l>βάσκ᾽ ἴθι Ἶρι ταχεῖα, Ποσειδάωνι ἄνακτι</l>
<l>πάντα τάδ᾽ ἀγγεῖλαι, μὴ δὲ ψευδάγγελος εἶναι.</l>
<l n="160">παυσάμενόν μιν ἄνωχθι μάχης ἠδὲ πτολέμοιο</l>
<l>ἔρχεσθαι μετὰ φῦλα θεῶν ἢ εἰς ἅλα δῖαν.</l>
<l>εἰ δέ μοι οὐκ ἐπέεσσ᾽ ἐπιπείσεται, ἀλλ᾽ ἀλογήσει,</l>
<l>φραζέσθω δὴ ἔπειτα κατὰ φρένα καὶ κατὰ θυμὸν</l>
<l>μή μ᾽ οὐδὲ κρατερός περ ἐὼν ἐπιόντα ταλάσσῃ</l>
<l n="165">μεῖναι, ἐπεί εὑ φημὶ βίῃ πολὺ φέρτερος εἶναι</l>
<l>καὶ γενεῇ πρότερος: τοῦ δ᾽ οὐκ ὄθεται φίλον ἦτορ</l>
<l>ἶσον ἐμοὶ φάσθαι, τόν τε στυγέουσι καὶ ἄλλοι.</l></q>
<l><milestone ed="P" unit="para" />ὣς ἔφατ᾽, οὐδ᾽ ἀπίθησε ποδήνεμος ὠκέα Ἶρις,</l>
<l>βῆ δὲ κατ᾽ Ἰδαίων ὀρέων εἰς Ἴλιον ἱρήν.</l>
<l n="170">ὡς δ᾽ ὅτ᾽ ἂν ἐκ νεφέων πτῆται νιφὰς ἠὲ χάλαζα</l>
<l>ψυχρὴ ὑπὸ ῥιπῆς αἰθρηγενέος Βορέαο,</l>
<l>ὣς κραιπνῶς μεμαυῖα διέπτατο ὠκέα Ἶρις,</l>
<l>ἀγχοῦ δ᾽ ἱσταμένη προσέφη κλυτὸν ἐννοσίγαιον:</l>
<q direct="unspecified"><l>ἀγγελίην τινά τοι γαιήοχε κυανοχαῖτα</l>
<l n="175">ἦλθον δεῦρο φέρουσα παραὶ Διὸς αἰγιόχοιο.</l>
<l>παυσάμενόν σ᾽ ἐκέλευσε μάχης ἠδὲ πτολέμοιο</l>
<l>ἔρχεσθαι μετὰ φῦλα θεῶν ἢ εἰς ἅλα δῖαν.</l>
<l>εἰ δέ οἱ οὐκ ἐπέεσσ᾽ ἐπιπείσεαι, ἀλλ᾽ ἀλογήσεις,</l>
<l>ἠπείλει καὶ κεῖνος ἐναντίβιον πολεμίξων</l>
<l n="180">ἐνθάδ᾽ ἐλεύσεσθαι: σὲ δ᾽ ὑπεξαλέασθαι ἄνωγε</l>
<l>χεῖρας, ἐπεὶ σέο φησὶ βίῃ πολὺ φέρτερος εἶναι</l>
<l>καὶ γενεῇ πρότερος: σὸν δ᾽ οὐκ ὄθεται φίλον ἦτορ</l>
<l>ἶσόν οἱ φάσθαι, τόν τε στυγέουσι καὶ ἄλλοι.</l>
<milestone ed="p" n="184" unit="card" />
<l><milestone ed="P" unit="para" />τὴν δὲ μέγ᾽ ὀχθήσας προσέφη κλυτὸς ἐννοσίγαιος:</l>
<q direct="unspecified"><l n="185">ὢ πόποι ἦ ῥ᾽ ἀγαθός περ ἐὼν ὑπέροπλον ἔειπεν</l>
<q direct="unspecified"><l>εἴ μ᾽ ὁμότιμον ἐόντα βίῃ ἀέκοντα καθέξει.</l>
<l>τρεῖς γάρ τ᾽ ἐκ Κρόνου εἰμὲν ἀδελφεοὶ οὓς τέκετο Ῥέα</l>
<l>Ζεὺς καὶ ἐγώ, τρίτατος δ᾽ Ἀΐδης ἐνέροισιν ἀνάσσων.</l>
<l>τριχθὰ δὲ πάντα δέδασται, ἕκαστος δ᾽ ἔμμορε τιμῆς:</l>
<l n="190">ἤτοι ἐγὼν ἔλαχον πολιὴν ἅλα ναιέμεν αἰεὶ</l>
<l>παλλομένων, Ἀΐδης δ᾽ ἔλαχε ζόφον ἠερόεντα,</l>
<l>Ζεὺς δ᾽ ἔλαχ᾽ οὐρανὸν εὐρὺν ἐν αἰθέρι καὶ νεφέλῃσι:</l>
<l>γαῖα δ᾽ ἔτι ξυνὴ πάντων καὶ μακρὸς Ὄλυμπος.</l>
<l>τώ ῥα καὶ οὔ τι Διὸς βέομαι φρεσίν, ἀλλὰ ἕκηλος</l>
<l n="195">καὶ κρατερός περ ἐὼν μενέτω τριτάτῃ ἐνὶ μοίρῃ.</l>
<l>χερσὶ δὲ μή τί με πάγχυ κακὸν ὣς δειδισσέσθω:</l>
<l>θυγατέρεσσιν γάρ τε καὶ υἱάσι βέλτερον εἴη</l>
<l>ἐκπάγλοις ἐπέεσσιν ἐνισσέμεν οὓς τέκεν αὐτός,</l>
<l>οἵ ἑθεν ὀτρύνοντος ἀκούσονται καὶ ἀνάγκῃ.</l></q>
<l n="200"><milestone ed="P" unit="para" />τὸν δ᾽ ἠμείβετ᾽ ἔπειτα ποδήνεμος ὠκέα Ἶρις:</l>
<q direct="unspecified"><l>οὕτω γὰρ δή τοι γαιήοχε κυανοχαῖτα</l>
<l>τόνδε φέρω Διὶ μῦθον ἀπηνέα τε κρατερόν τε,</l>
<l>ἦ τι μεταστρέψεις; στρεπταὶ μέν τε φρένες ἐσθλῶν.</l>
<l>οἶσθ᾽ ὡς πρεσβυτέροισιν Ἐρινύες αἰὲν ἕπονται.</l>
<l n="205"><milestone ed="P" unit="para" />τὴν δ᾽ αὖτε προσέειπε Ποσειδάων ἐνοσίχθων:</l>
<q direct="unspecified"><l>Ἶρι θεὰ μάλα τοῦτο ἔπος κατὰ μοῖραν ἔειπες:</l>
<q direct="unspecified"><l>ἐσθλὸν καὶ τὸ τέτυκται ὅτ᾽ ἄγγελος αἴσιμα εἰδῇ.</l>
<l>ἀλλὰ τόδ᾽ αἰνὸν ἄχος κραδίην καὶ θυμὸν ἱκάνει</l>
<l>ὁππότ᾽ ἂν ἰσόμορον καὶ ὁμῇ πεπρωμένον αἴσῃ</l>
<l n="210">νεικείειν ἐθέλῃσι χολωτοῖσιν ἐπέεσσιν.</l>
<l>ἀλλ᾽ ἤτοι νῦν μέν κε νεμεσσηθεὶς ὑποείξω:</l>
<l>ἄλλο δέ τοι ἐρέω, καὶ ἀπειλήσω τό γε θυμῷ:</l>
<l>αἴ κεν ἄνευ ἐμέθεν καὶ Ἀθηναίης ἀγελείης</l>
<l>Ἥρης Ἑρμείω τε καὶ Ἡφαίστοιο ἄνακτος</l>
<l n="215">Ἰλίου αἰπεινῆς πεφιδήσεται, οὐδ᾽ ἐθελήσει</l>
<l>ἐκπέρσαι, δοῦναι δὲ μέγα κράτος Ἀργείοισιν,</l>
<l>ἴστω τοῦθ᾽ ὅτι νῶϊν ἀνήκεστος χόλος ἔσται.</l></q>
<l><milestone ed="P" unit="para" />ὣς εἰπὼν λίπε λαὸν Ἀχαιϊκὸν ἐννοσίγαιος,</l>
<l>δῦνε δὲ πόντον ἰών, πόθεσαν δ᾽ ἥρωες Ἀχαιοί.</l>
<milestone ed="p" n="220" unit="card" />
<l n="220"><milestone ed="P" unit="para" />καὶ τότ᾽ Ἀπόλλωνα προσέφη νεφεληγερέτα Ζεύς:</l>
<q direct="unspecified"><l>ἔρχεο νῦν φίλε Φοῖβε μεθ᾽ Ἕκτορα χαλκοκορυστήν:</l>
<l>ἤδη μὲν γάρ τοι γαιήοχος ἐννοσίγαιος</l>
<l>οἴχεται εἰς ἅλα δῖαν ἀλευάμενος χόλον αἰπὺν</l>
<l>ἡμέτερον: μάλα γάρ κε μάχης ἐπύθοντο καὶ ἄλλοι,</l>
<l n="225">οἵ περ ἐνέρτεροί εἰσι θεοὶ Κρόνον ἀμφὶς ἐόντες.</l>
<l>ἀλλὰ τόδ᾽ ἠμὲν ἐμοὶ πολὺ κέρδιον ἠδέ οἱ αὐτῷ</l>
<l>ἔπλετο, ὅττι πάροιθε νεμεσσηθεὶς ὑπόειξε</l>
<l>χεῖρας ἐμάς, ἐπεὶ οὔ κεν ἀνιδρωτί γ᾽ ἐτελέσθη.</l>
<l>ἀλλὰ σύ γ᾽ ἐν χείρεσσι λάβ᾽ αἰγίδα θυσσανόεσσαν,</l>
<l n="230">τῇ μάλ᾽ ἐπισσείων φοβέειν ἥρωας Ἀχαιούς:</l>
<l>σοὶ δ᾽ αὐτῷ μελέτω ἑκατηβόλε φαίδιμος Ἕκτωρ:</l>
<l>τόφρα γὰρ οὖν οἱ ἔγειρε μένος μέγα, ὄφρ᾽ ἂν Ἀχαιοὶ</l>
<l>φεύγοντες νῆάς τε καὶ Ἑλλήσποντον ἵκωνται.</l>
<l>κεῖθεν δ᾽ αὐτὸς ἐγὼ φράσομαι ἔργον τε ἔπος τε,</l>
<l n="235">ὥς κε καὶ αὖτις Ἀχαιοὶ ἀναπνεύσωσι πόνοιο.</l></q>
<l><milestone ed="P" unit="para" />ὣς ἔφατ᾽, οὐδ᾽ ἄρα πατρὸς ἀνηκούστησεν Ἀπόλλων,</l>
<l>βῆ δὲ κατ᾽ Ἰδαίων ὀρέων ἴρηκι ἐοικὼς</l>
<l>ὠκέϊ φασσοφόνῳ, ὅς τ᾽ ὤκιστος πετεηνῶν.</l>
<l>εὗρ᾽ υἱὸν Πριάμοιο δαΐφρονος Ἕκτορα δῖον</l>
<l n="240">ἥμενον, οὐδ᾽ ἔτι κεῖτο, νέον δ᾽ ἐσαγείρετο θυμόν,</l>
<l>ἀμφὶ ἓ γιγνώσκων ἑτάρους: ἀτὰρ ἆσθμα καὶ ἱδρὼς</l>
<l>παύετ᾽, ἐπεί μιν ἔγειρε Διὸς νόος αἰγιόχοιο.</l>
<l>ἀγχοῦ δ᾽ ἱστάμενος προσέφη ἑκάεργος Ἀπόλλων:</l>
<q direct="unspecified"><l>Ἕκτορ υἱὲ Πριάμοιο, τί ἢ δὲ σὺ νόσφιν ἀπ᾽ ἄλλων</l>
<l n="245">ἧσ᾽ ὀλιγηπελέων; ἦ πού τί σε κῆδος ἱκάνει;</l>
<l><milestone ed="P" unit="para" />τὸν δ᾽ ὀλιγοδρανέων προσέφη κορυθαίολος Ἕκτωρ:</l>
<q direct="unspecified"><l>τίς δὲ σύ ἐσσι φέριστε θεῶν ὅς μ᾽ εἴρεαι ἄντην;</l>
<l>οὐκ ἀΐεις ὅ με νηυσὶν ἔπι πρυμνῇσιν Ἀχαιῶν</l>
<l>οὓς ἑτάρους ὀλέκοντα βοὴν ἀγαθὸς βάλεν Αἴας</l>
<l n="250">χερμαδίῳ πρὸς στῆθος, ἔπαυσε δὲ θούριδος ἀλκῆς;</l>
<l>καὶ δὴ ἔγωγ᾽ ἐφάμην νέκυας καὶ δῶμ᾽ Ἀΐδαο</l>
<l>ἤματι τῷδ᾽ ἵξεσθαι, ἐπεὶ φίλον ἄϊον ἦτορ.</l>
<milestone ed="p" n="253" unit="card" />
<l><milestone ed="P" unit="para" />τὸν δ᾽ αὖτε προσέειπεν ἄναξ ἑκάεργος Ἀπόλλων:</l>
<q direct="unspecified"><l>θάρσει νῦν: τοῖόν τοι ἀοσσητῆρα Κρονίων</l>
<l n="255">ἐξ Ἴδης προέηκε παρεστάμεναι καὶ ἀμύνειν</l>
<l>Φοῖβον Ἀπόλλωνα χρυσάορον, ὅς σε πάρος περ</l>
<l>ῥύομ᾽, ὁμῶς αὐτόν τε καὶ αἰπεινὸν πτολίεθρον.</l>
<l>ἀλλ᾽ ἄγε νῦν ἱππεῦσιν ἐπότρυνον πολέεσσι</l>
<l>νηυσὶν ἔπι γλαφυρῇσιν ἐλαυνέμεν ὠκέας ἵππους:</l>
<l n="260">αὐτὰρ ἐγὼ προπάροιθε κιὼν ἵπποισι κέλευθον</l>
<l>πᾶσαν λειανέω, τρέψω δ᾽ ἥρωας Ἀχαιούς.</l></q>
<l><milestone ed="P" unit="para" />ὣς εἰπὼν ἔμπνευσε μένος μέγα ποιμένι λαῶν.</l>
<l>ὡς δ᾽ ὅτε τις στατὸς ἵππος ἀκοστήσας ἐπὶ φάτνῃ</l>
<l>δεσμὸν ἀπορρήξας θείῃ πεδίοιο κροαίνων</l>
<l n="265">εἰωθὼς λούεσθαι ἐϋρρεῖος ποταμοῖο</l>
<l>κυδιόων: ὑψοῦ δὲ κάρη ἔχει, ἀμφὶ δὲ χαῖται</l>
<l>ὤμοις ἀΐσσονται: ὃ δ᾽ ἀγλαΐηφι πεποιθὼς</l>
<l>ῥίμφά ἑ γοῦνα φέρει μετά τ᾽ ἤθεα καὶ νομὸν ἵππων:</l>
<l>ὣς Ἕκτωρ λαιψηρὰ πόδας καὶ γούνατ᾽ ἐνώμα</l>
<l n="270">ὀτρύνων ἱππῆας, ἐπεὶ θεοῦ ἔκλυεν αὐδήν.</l>
<l>οἳ δ᾽ ὥς τ᾽ ἢ ἔλαφον κεραὸν ἢ ἄγριον αἶγα</l>
<l>ἐσσεύαντο κύνες τε καὶ ἀνέρες ἀγροιῶται:</l>
<l>τὸν μέν τ᾽ ἠλίβατος πέτρη καὶ δάσκιος ὕλη</l>
<l>εἰρύσατ᾽, οὐδ᾽ ἄρα τέ σφι κιχήμεναι αἴσιμον ἦεν:</l>
<l n="275">τῶν δέ θ᾽ ὑπὸ ἰαχῆς ἐφάνη λὶς ἠϋγένειος</l>
<l>εἰς ὁδόν, αἶψα δὲ πάντας ἀπέτραπε καὶ μεμαῶτας:</l>
<l>ὣς Δαναοὶ εἷος μὲν ὁμιλαδὸν αἰὲν ἕποντο</l>
<l>νύσσοντες ξίφεσίν τε καὶ ἔγχεσιν ἀμφιγύοισιν:</l>
<l>αὐτὰρ ἐπεὶ ἴδον Ἕκτορ᾽ ἐποιχόμενον στίχας ἀνδρῶν</l>
<milestone ed="p" n="281" unit="card" />
<l n="280">τάρβησαν, πᾶσιν δὲ παραὶ ποσὶ κάππεσε θυμός.</l>
<l><milestone ed="P" unit="para" />τοῖσι δ᾽ ἔπειτ᾽ ἀγόρευε Θόας Ἀνδραίμονος υἱός,</l>
<l>Αἰτωλῶν ὄχ᾽ ἄριστος ἐπιστάμενος μὲν ἄκοντι</l>
<l>ἐσθλὸς δ᾽ ἐν σταδίῃ: ἀγορῇ δέ ἑ παῦροι Ἀχαιῶν</l>
<l>νίκων, ὁππότε κοῦροι ἐρίσσειαν περὶ μύθων:</l>
<l n="285">ὅ σφιν ἐϋφρονέων ἀγορήσατο καὶ μετέειπεν:</l>
<q direct="unspecified"><l>ὢ πόποι ἦ μέγα θαῦμα τόδ᾽ ὀφθαλμοῖσιν ὁρῶμαι,</l>
<l>οἷον δ᾽ αὖτ᾽ ἐξαῦτις ἀνέστη κῆρας ἀλύξας</l>
<l>Ἕκτωρ: ἦ θήν μιν μάλα ἔλπετο θυμὸς ἑκάστου</l>
<l>χερσὶν ὑπ᾽ Αἴαντος θανέειν Τελαμωνιάδαο.</l>
<l n="290">ἀλλά τις αὖτε θεῶν ἐρρύσατο καὶ ἐσάωσεν</l>
<l>Ἕκτορ᾽, ὃ δὴ πολλῶν Δαναῶν ὑπὸ γούνατ᾽ ἔλυσεν,</l>
<l>ὡς καὶ νῦν ἔσσεσθαι ὀΐομαι: οὐ γὰρ ἄτερ γε</l>
<l>Ζηνὸς ἐριγδούπου πρόμος ἵσταται ὧδε μενοινῶν.</l>
<l>ἀλλ᾽ ἄγεθ᾽ ὡς ἂν ἐγὼν εἴπω πειθώμεθα πάντες.</l>
<l n="295">πληθὺν μὲν ποτὶ νῆας ἀνώξομεν ἀπονέεσθαι:</l>
<l>αὐτοὶ δ᾽, ὅσσοι ἄριστοι ἐνὶ στρατῷ εὐχόμεθ᾽ εἶναι,</l>
<l>στήομεν, εἴ κεν πρῶτον ἐρύξομεν ἀντιάσαντες</l>
<l>δούρατ᾽ ἀνασχόμενοι: τὸν δ᾽ οἴω καὶ μεμαῶτα</l>
<l>θυμῷ δείσεσθαι Δαναῶν καταδῦναι ὅμιλον.</l></q>
<l n="300"><milestone ed="P" unit="para" />ὣς ἔφαθ᾽, οἳ δ᾽ ἄρα τοῦ μάλα μὲν κλύον ἠδὲ πίθοντο:</l>
<l>οἳ μὲν ἄρ᾽ ἀμφ᾽ Αἴαντα καὶ Ἰδομενῆα ἄνακτα</l>
<l>Τεῦκρον Μηριόνην τε Μέγην τ᾽ ἀτάλαντον Ἄρηϊ</l>
<l>ὑσμίνην ἤρτυνον ἀριστῆας καλέσαντες</l>
<l>Ἕκτορι καὶ Τρώεσσιν ἐναντίον: αὐτὰρ ὀπίσσω</l>
<l n="305">ἣ πληθὺς ἐπὶ νῆας Ἀχαιῶν ἀπονέοντο.</l>
<l><milestone ed="P" unit="para" />Τρῶες δὲ προὔτυψαν ἀολλέες, ἦρχε δ᾽ ἄρ᾽ Ἕκτωρ</l>
<l>μακρὰ βιβάς: πρόσθεν δὲ κί᾽ αὐτοῦ Φοῖβος Ἀπόλλων</l>
<l>εἱμένος ὤμοιιν νεφέλην, ἔχε δ᾽ αἰγίδα θοῦριν</l>
<l>δεινὴν ἀμφιδάσειαν ἀριπρεπέ᾽, ἣν ἄρα χαλκεὺς</l>
<l n="310">Ἥφαιστος Διὶ δῶκε φορήμεναι ἐς φόβον ἀνδρῶν:</l>
<l>τὴν ἄρ᾽ ὅ γ᾽ ἐν χείρεσσιν ἔχων ἡγήσατο λαῶν.</l>
<milestone ed="p" n="312" unit="card" />
<l><milestone ed="P" unit="para" />Ἀργεῖοι δ᾽ ὑπέμειναν ἀολλέες, ὦρτο δ᾽ ἀϋτὴ</l>
<l>ὀξεῖ᾽ ἀμφοτέρωθεν, ἀπὸ νευρῆφι δ᾽ ὀϊστοὶ</l>
<l>θρῷσκον: πολλὰ δὲ δοῦρα θρασειάων ἀπὸ χειρῶν</l>
<l n="315">ἄλλα μὲν ἐν χροῒ πήγνυτ᾽ ἀρηϊθόων αἰζηῶν,</l>
<l>πολλὰ δὲ καὶ μεσσηγὺ πάρος χρόα λευκὸν ἐπαυρεῖν</l>
<l>ἐν γαίῃ ἵσταντο λιλαιόμενα χροὸς ἆσαι.</l>
<l>ὄφρα μὲν αἰγίδα χερσὶν ἔχ᾽ ἀτρέμα Φοῖβος Ἀπόλλων,</l>
<l>τόφρα μάλ᾽ ἀμφοτέρων βέλε᾽ ἥπτετο, πῖπτε δὲ λαός.</l>
<l n="320">αὐτὰρ ἐπεὶ κατ᾽ ἐνῶπα ἰδὼν Δαναῶν ταχυπώλων</l>
<l>σεῖσ᾽, ἐπὶ δ᾽ αὐτὸς ἄϋσε μάλα μέγα, τοῖσι δὲ θυμὸν</l>
<l>ἐν στήθεσσιν ἔθελξε, λάθοντο δὲ θούριδος ἀλκῆς.</l>
<l>οἳ δ᾽ ὥς τ᾽ ἠὲ βοῶν ἀγέλην ἢ πῶϋ μέγ᾽ οἰῶν</l>
<l>θῆρε δύω κλονέωσι μελαίνης νυκτὸς ἀμολγῷ</l>
<l n="325">ἐλθόντ᾽ ἐξαπίνης σημάντορος οὐ παρεόντος,</l>
<l>ὣς ἐφόβηθεν Ἀχαιοὶ ἀνάλκιδες: ἐν γὰρ Ἀπόλλων</l>
<l>ἧκε φόβον, Τρωσὶν δὲ καὶ Ἕκτορι κῦδος ὄπαζεν.</l>
<l><milestone ed="P" unit="para" />ἔνθα δ᾽ ἀνὴρ ἕλεν ἄνδρα κεδασθείσης ὑσμίνης.</l>
<l>Ἕκτωρ μὲν Στιχίον τε καὶ Ἀρκεσίλαον ἔπεφνε,</l>
<l n="330">τὸν μὲν Βοιωτῶν ἡγήτορα χαλκοχιτώνων,</l>
<l>τὸν δὲ Μενεσθῆος μεγαθύμου πιστὸν ἑταῖρον:</l>
<l>Αἰνείας δὲ Μέδοντα καὶ Ἴασον ἐξενάριξεν.</l>
<l>ἤτοι ὃ μὲν νόθος υἱὸς Ὀϊλῆος θείοιο</l>
<l>ἔσκε Μέδων Αἴαντος ἀδελφεός: αὐτὰρ ἔναιεν</l>
<l n="335">ἐν Φυλάκῃ γαίης ἄπο πατρίδος ἄνδρα κατακτὰς</l>
<l>γνωτὸν μητρυιῆς Ἐριώπιδος, ἣν ἔχ᾽ Ὀϊλεύς:</l>
<l>Ἴασος αὖτ᾽ ἀρχὸς μὲν Ἀθηναίων ἐτέτυκτο,</l>
<l>υἱὸς δὲ Σφήλοιο καλέσκετο Βουκολίδαο.</l>
<l>Μηκιστῆ δ᾽ ἕλε Πουλυδάμας, Ἐχίον δὲ Πολίτης</l>
<l n="340">πρώτῃ ἐν ὑσμίνῃ, Κλονίον δ᾽ ἕλε δῖος Ἀγήνωρ.</l>
<l>Δηΐοχον δὲ Πάρις βάλε νείατον ὦμον ὄπισθε</l>
<l>φεύγοντ᾽ ἐν προμάχοισι, διὰ πρὸ δὲ χαλκὸν ἔλασσεν.</l>
<milestone ed="p" n="343" unit="card" />
<l><milestone ed="P" unit="para" />ὄφρ᾽ οἳ τοὺς ἐνάριζον ἀπ᾽ ἔντεα, τόφρα δ᾽ Ἀχαιοὶ</l>
<l>τάφρῳ καὶ σκολόπεσσιν ἐνιπλήξαντες ὀρυκτῇ</l>
<l n="345">ἔνθα καὶ ἔνθα φέβοντο, δύοντο δὲ τεῖχος ἀνάγκῃ.</l>
<l>Ἕκτωρ δὲ Τρώεσσιν ἐκέκλετο μακρὸν ἀΰσας</l>
<q direct="unspecified"><l>νηυσὶν ἐπισσεύεσθαι, ἐᾶν δ᾽ ἔναρα βροτόεντα:</l>
<l>ὃν δ᾽ ἂν ἐγὼν ἀπάνευθε νεῶν ἑτέρωθι νοήσω,</l>
<l>αὐτοῦ οἱ θάνατον μητίσομαι, οὐδέ νυ τόν γε</l>
<l n="350">γνωτοί τε γνωταί τε πυρὸς λελάχωσι θανόντα,</l>
<l>ἀλλὰ κύνες ἐρύουσι πρὸ ἄστεος ἡμετέροιο.</l></q>
<l><milestone ed="P" unit="para" />ὣς εἰπὼν μάστιγι κατωμαδὸν ἤλασεν ἵππους</l>
<l>κεκλόμενος Τρώεσσι κατὰ στίχας: οἳ δὲ σὺν αὐτῷ</l>
<l>πάντες ὁμοκλήσαντες ἔχον ἐρυσάρματας ἵππους</l>
<l n="355">ἠχῇ θεσπεσίῃ: προπάροιθε δὲ Φοῖβος Ἀπόλλων</l>
<l>ῥεῖ᾽ ὄχθας καπέτοιο βαθείης ποσσὶν ἐρείπων</l>
<l>ἐς μέσσον κατέβαλλε, γεφύρωσεν δὲ κέλευθον</l>
<l>μακρὴν ἠδ᾽ εὐρεῖαν, ὅσον τ᾽ ἐπὶ δουρὸς ἐρωὴ</l>
<l>γίγνεται, ὁππότ᾽ ἀνὴρ σθένεος πειρώμενος ᾗσι.</l>
<l n="360">τῇ ῥ᾽ οἵ γε προχέοντο φαλαγγηδόν, πρὸ δ᾽ Ἀπόλλων</l>
<l>αἰγίδ᾽ ἔχων ἐρίτιμον: ἔρειπε δὲ τεῖχος Ἀχαιῶν</l>
<l>ῥεῖα μάλ᾽, ὡς ὅτε τις ψάμαθον πάϊς ἄγχι θαλάσσης,</l>
<l>ὅς τ᾽ ἐπεὶ οὖν ποιήσῃ ἀθύρματα νηπιέῃσιν</l>
<l>ἂψ αὖτις συνέχευε ποσὶν καὶ χερσὶν ἀθύρων.</l>
<l n="365">ὥς ῥα σὺ ἤϊε Φοῖβε πολὺν κάματον καὶ ὀϊζὺν</l>
<l>σύγχεας Ἀργείων, αὐτοῖσι δὲ φύζαν ἐνῶρσας.</l></q>
<l><milestone ed="P" unit="para" />ὣς οἳ μὲν παρὰ νηυσὶν ἐρητύοντο μένοντες,</l>
<l>ἀλλήλοισί τε κεκλόμενοι καὶ πᾶσι θεοῖσι</l>
<l>χεῖρας ἀνίσχοντες μεγάλ᾽ εὐχετόωντο ἕκαστος:</l>
<l n="370">Νέστωρ αὖτε μάλιστα Γερήνιος οὖρος Ἀχαιῶν</l>
<l>εὔχετο χεῖρ᾽ ὀρέγων εἰς οὐρανὸν ἀστερόεντα:</l>
<l>Ζεῦ πάτερ εἴ ποτέ τίς τοι ἐν Ἄργεΐ περ πολυπύρῳ</l>
<l>ἢ βοὸς ἢ οἰὸς κατὰ πίονα μηρία καίων</l>
<l>εὔχετο νοστῆσαι, σὺ δ᾽ ὑπέσχεο καὶ κατένευσας,</l>
<l n="375">τῶν μνῆσαι καὶ ἄμυνον Ὀλύμπιε νηλεὲς ἦμαρ,</l>
<l>μηδ᾽ οὕτω Τρώεσσιν ἔα δάμνασθαι Ἀχαιούς.</l></q>
<l><milestone ed="P" unit="para" />ὣς ἔφατ᾽ εὐχόμενος, μέγα δ᾽ ἔκτυπε μητίετα Ζεύς,</l>
<l>ἀράων ἀΐων Νηληϊάδαο γέροντος.</l>
<milestone ed="p" n="379" unit="card" /></q>
<l><milestone ed="P" unit="para" />Τρῶες δ᾽ ὡς ἐπύθοντο Διὸς κτύπον αἰγιόχοιο,</l>
<l n="380">μᾶλλον ἐπ᾽ Ἀργείοισι θόρον, μνήσαντο δὲ χάρμης.</l>
<l>οἳ δ᾽ ὥς τε μέγα κῦμα θαλάσσης εὐρυπόροιο</l>
<l>νηὸς ὑπὲρ τοίχων καταβήσεται, ὁππότ᾽ ἐπείγῃ</l>
<l>ἲς ἀνέμου: ἣ γάρ τε μάλιστά γε κύματ᾽ ὀφέλλει:</l>
<l>ὣς Τρῶες μεγάλῃ ἰαχῇ κατὰ τεῖχος ἔβαινον,</l>
<l n="385">ἵππους δ᾽ εἰσελάσαντες ἐπὶ πρύμνῃσι μάχοντο</l>
<l>ἔγχεσιν ἀμφιγύοις αὐτοσχεδόν, οἳ μὲν ἀφ᾽ ἵππων,</l>
<l>οἳ δ᾽ ἀπὸ νηῶν ὕψι μελαινάων ἐπιβάντες</l>
<l>μακροῖσι ξυστοῖσι, τά ῥά σφ᾽ ἐπὶ νηυσὶν ἔκειτο</l>
<l>ναύμαχα κολλήεντα, κατὰ στόμα εἱμένα χαλκῷ.</l>
<l n="390"><milestone ed="P" unit="para" />Πάτροκλος δ᾽ εἷος μὲν Ἀχαιοί τε Τρῶές τε</l>
<l>τείχεος ἀμφεμάχοντο θοάων ἔκτοθι νηῶν,</l>
<l>τόφρ᾽ ὅ γ᾽ ἐνὶ κλισίῃ ἀγαπήνορος Εὐρυπύλοιο</l>
<l>ἧστό τε καὶ τὸν ἔτερπε λόγοις, ἐπὶ δ᾽ ἕλκεϊ λυγρῷ</l>
<l>φάρμακ᾽ ἀκέσματ᾽ ἔπασσε μελαινάων ὀδυνάων.</l>
<l n="395">αὐτὰρ ἐπεὶ δὴ τεῖχος ἐπεσσυμένους ἐνόησε</l>
<l>Τρῶας, ἀτὰρ Δαναῶν γένετο ἰαχή τε φόβος τε,</l>
<l>ᾤμωξέν τ᾽ ἄρ᾽ ἔπειτα καὶ ὣ πεπλήγετο μηρὼ</l>
<l>χερσὶ καταπρηνέσσ᾽, ὀλοφυρόμενος δ᾽ ἔπος ηὔδα:</l>
<q direct="unspecified"><l>Εὐρύπυλ᾽ οὐκ ἔτι τοι δύναμαι χατέοντί περ᾽ ἔμπης</l>
<l n="400">ἐνθάδε παρμενέμεν: δὴ γὰρ μέγα νεῖκος ὄρωρεν:</l>
<l>ἀλλὰ σὲ μὲν θεράπων ποτιτερπέτω, αὐτὰρ ἔγωγε</l>
<l>σπεύσομαι εἰς Ἀχιλῆα, ἵν᾽ ὀτρύνω πολεμίζειν.</l>
<l>τίς δ᾽ οἶδ᾽ εἴ κέν οἱ σὺν δαίμονι θυμὸν ὀρίνω</l>
<l>παρειπών; ἀγαθὴ δὲ παραίφασίς ἐστιν ἑταίρου.</l>
<milestone ed="p" n="405" unit="card" /></q>
<l n="405"><milestone ed="P" unit="para" />τὸν μὲν ἄρ᾽ ὣς εἰπόντα πόδες φέρον: αὐτὰρ Ἀχαιοὶ</l>
<l>Τρῶας ἐπερχομένους μένον ἔμπεδον, οὐδ᾽ ἐδύναντο</l>
<l>παυροτέρους περ ἐόντας ἀπώσασθαι παρὰ νηῶν:</l>
<l>οὐδέ ποτε Τρῶες Δαναῶν ἐδύναντο φάλαγγας</l>
<l>ῥηξάμενοι κλισίῃσι μιγήμεναι ἠδὲ νέεσσιν.</l>
<l n="410">ἀλλ᾽ ὥς τε στάθμη δόρυ νήϊον ἐξιθύνει</l>
<l>τέκτονος ἐν παλάμῃσι δαήμονος, ὅς ῥά τε πάσης</l>
<l>εὖ εἰδῇ σοφίης ὑποθημοσύνῃσιν Ἀθήνης,</l>
<l>ὣς μὲν τῶν ἐπὶ ἶσα μάχη τέτατο πτόλεμός τε:</l>
<l>ἄλλοι δ᾽ ἀμφ᾽ ἄλλῃσι μάχην ἐμάχοντο νέεσσιν,</l>
<l n="415">Ἕκτωρ δ᾽ ἄντ᾽ Αἴαντος ἐείσατο κυδαλίμοιο.</l>
<l>τὼ δὲ μιῆς περὶ νηὸς ἔχον πόνον, οὐδὲ δύναντο</l>
<l>οὔθ᾽ ὃ τὸν ἐξελάσαι καὶ ἐνιπρῆσαι πυρὶ νῆα</l>
<l>οὔθ᾽ ὃ τὸν ἂψ ὤσασθαι, ἐπεί ῥ᾽ ἐπέλασσέ γε δαίμων.</l>
<l>ἔνθ᾽ υἷα Κλυτίοιο Καλήτορα φαίδιμος Αἴας</l>
<l n="420">πῦρ ἐς νῆα φέροντα κατὰ στῆθος βάλε δουρί.</l>
<l>δούπησεν δὲ πεσών, δαλὸς δέ οἱ ἔκπεσε χειρός.</l>
<l>Ἕκτωρ δ᾽ ὡς ἐνόησεν ἀνεψιὸν ὀφθαλμοῖσιν</l>
<l>ἐν κονίῃσι πεσόντα νεὸς προπάροιθε μελαίνης,</l>
<l>Τρωσί τε καὶ Λυκίοισιν ἐκέκλετο μακρὸν ἀΰσας:</l>
<q direct="unspecified"><l n="425">Τρῶες καὶ Λύκιοι καὶ Δάρδανοι ἀγχιμαχηταὶ</l>
<l>μὴ δή πω χάζεσθε μάχης ἐν στείνεϊ τῷδε,</l>
<l>ἀλλ᾽ υἷα Κλυτίοιο σαώσατε, μή μιν Ἀχαιοὶ</l>
<l>τεύχεα συλήσωσι νεῶν ἐν ἀγῶνι πεσόντα.</l></q>
<l><milestone ed="P" unit="para" />ὣς εἰπὼν Αἴαντος ἀκόντισε δουρὶ φαεινῷ.</l>
<l n="430">τοῦ μὲν ἅμαρθ᾽, ὃ δ᾽ ἔπειτα Λυκόφρονα Μάστορος υἱὸν</l>
<l>Αἴαντος θεράποντα Κυθήριον, ὅς ῥα παρ᾽ αὐτῷ</l>
<l>ναῖ᾽, ἐπεὶ ἄνδρα κατέκτα Κυθήροισι ζαθέοισι,</l>
<l>τόν ῥ᾽ ἔβαλεν κεφαλὴν ὑπὲρ οὔατος ὀξέϊ χαλκῷ</l>
<l>ἑσταότ᾽ ἄγχ᾽ Αἴαντος: ὃ δ᾽ ὕπτιος ἐν κονίῃσι</l>
<l n="435">νηὸς ἄπο πρυμνῆς χαμάδις πέσε, λύντο δὲ γυῖα.</l>
<l>Αἴας δ᾽ ἐρρίγησε, κασίγνητον δὲ προσηύδα:</l>
<q direct="unspecified"><l>Τεῦκρε πέπον δὴ νῶϊν ἀπέκτατο πιστὸς ἑταῖρος</l>
<l>Μαστορίδης, ὃν νῶϊ Κυθηρόθεν ἔνδον ἐόντα</l>
<l>ἶσα φίλοισι τοκεῦσιν ἐτίομεν ἐν μεγάροισι:</l>
<l n="440">τὸν δ᾽ Ἕκτωρ μεγάθυμος ἀπέκτανε. ποῦ νύ τοι ἰοὶ</l>
<l>ὠκύμοροι καὶ τόξον ὅ τοι πόρε Φοῖβος Ἀπόλλων;</l>
<milestone ed="p" n="442" unit="card" /></q>
<l><milestone ed="P" unit="para" />ὣς φάθ᾽, ὃ δὲ ξυνέηκε, θέων δέ οἱ ἄγχι παρέστη,</l>
<l>τόξον ἔχων ἐν χειρὶ παλίντονον ἠδὲ φαρέτρην</l>
<l>ἰοδόκον: μάλα δ᾽ ὦκα βέλεα Τρώεσσιν ἐφίει.</l>
<l n="445">καί ῥ᾽ ἔβαλε Κλεῖτον Πεισήνορος ἀγλαὸν υἱὸν</l>
<l>Πουλυδάμαντος ἑταῖρον ἀγαυοῦ Πανθοΐδαο</l>
<l>ἡνία χερσὶν ἔχοντα: ὃ μὲν πεπόνητο καθ᾽ ἵππους:</l>
<l>τῇ γὰρ ἔχ᾽ ᾗ ῥα πολὺ πλεῖσται κλονέοντο φάλαγγες</l>
<l>Ἕκτορι καὶ Τρώεσσι χαριζόμενος: τάχα δ᾽ αὐτῷ</l>
<l n="450">ἦλθε κακόν, τό οἱ οὔ τις ἐρύκακεν ἱεμένων περ.</l>
<l>αὐχένι γάρ οἱ ὄπισθε πολύστονος ἔμπεσεν ἰός:</l>
<l>ἤριπε δ᾽ ἐξ ὀχέων, ὑπερώησαν δέ οἱ ἵπποι</l>
<l>κείν᾽ ὄχεα κροτέοντες. ἄναξ δ᾽ ἐνόησε τάχιστα</l>
<l>Πουλυδάμας, καὶ πρῶτος ἐναντίος ἤλυθεν ἵππων.</l>
<l n="455">τοὺς μὲν ὅ γ᾽ Ἀστυνόῳ Προτιάονος υἱέϊ δῶκε,</l>
<l>πολλὰ δ᾽ ἐπότρυνε σχεδὸν ἴσχειν εἰσορόωντα</l>
<l>ἵππους: αὐτὸς δ᾽ αὖτις ἰὼν προμάχοισιν ἐμίχθη.</l>
<l><milestone ed="P" unit="para" />Τεῦκρος δ᾽ ἄλλον ὀϊστὸν ἐφ᾽ Ἕκτορι χαλκοκορυστῇ</l>
<l>αἴνυτο, καί κεν ἔπαυσε μάχης ἐπὶ νηυσὶν Ἀχαιῶν,</l>
<l n="460">εἴ μιν ἀριστεύοντα βαλὼν ἐξείλετο θυμόν.</l>
<l>ἀλλ᾽ οὐ λῆθε Διὸς πυκινὸν νόον, ὅς ῥ᾽ ἐφύλασσεν</l>
<l>Ἕκτορ᾽, ἀτὰρ Τεῦκρον Τελαμώνιον εὖχος ἀπηύρα,</l>
<l>ὅς οἱ ἐϋστρεφέα νευρὴν ἐν ἀμύμονι τόξῳ</l>
<l>ῥῆξ᾽ ἐπὶ τῷ ἐρύοντι: παρεπλάγχθη δέ οἱ ἄλλῃ</l>
<l n="465">ἰὸς χαλκοβαρής, τόξον δέ οἱ ἔκπεσε χειρός.</l>
<l>Τεῦκρος δ᾽ ἐρρίγησε, κασίγνητον δὲ προσηύδα:</l>
<q direct="unspecified"><l>ὢ πόποι ἦ δὴ πάγχυ μάχης ἐπὶ μήδεα κείρει</l>
<l>δαίμων ἡμετέρης, ὅ τέ μοι βιὸν ἔκβαλε χειρός,</l>
<l>νευρὴν δ᾽ ἐξέρρηξε νεόστροφον, ἣν ἐνέδησα</l>
<l n="470">πρώϊον, ὄφρ᾽ ἀνέχοιτο θαμὰ θρῴσκοντας ὀϊστούς.</l></q>
<l><milestone ed="P" unit="para" />τὸν δ᾽ ἠμείβετ᾽ ἔπειτα μέγας Τελαμώνιος Αἴας:</l>
<q direct="unspecified"><l>ὦ πέπον ἀλλὰ βιὸν μὲν ἔα καὶ ταρφέας ἰοὺς</l>
<l>κεῖσθαι, ἐπεὶ συνέχευε θεὸς Δαναοῖσι μεγήρας:</l>
<l>αὐτὰρ χερσὶν ἑλὼν δολιχὸν δόρυ καὶ σάκος ὤμῳ</l>
<l n="475">μάρναό τε Τρώεσσι καὶ ἄλλους ὄρνυθι λαούς.</l>
<l>μὴ μὰν ἀσπουδί γε δαμασσάμενοί περ ἕλοιεν</l>
<l>νῆας ἐϋσσέλμους, ἀλλὰ μνησώμεθα χάρμης.</l>
<milestone ed="p" n="478" unit="card" /></q>
<l><milestone ed="P" unit="para" />ὣς φάθ᾽, ὃ δὲ τόξον μὲν ἐνὶ κλισίῃσιν ἔθηκεν,</l>
<l>αὐτὰρ ὅ γ᾽ ἀμφ᾽ ὤμοισι σάκος θέτο τετραθέλυμνον,</l>
<l n="480">κρατὶ δ᾽ ἐπ᾽ ἰφθίμῳ κυνέην εὔτυκτον ἔθηκεν</l>
<l>ἵππουριν, δεινὸν δὲ λόφος καθύπερθεν ἔνευεν:</l>
<l>εἵλετο δ᾽ ἄλκιμον ἔγχος ἀκαχμένον ὀξέϊ χαλκῷ,</l>
<l>βῆ δ᾽ ἰέναι, μάλα δ᾽ ὦκα θέων Αἴαντι παρέστη.</l></q>
<l><milestone ed="P" unit="para" />Ἕκτωρ δ᾽ ὡς εἶδεν Τεύκρου βλαφθέντα βέλεμνα,</l>
<l n="485">Τρωσί τε καὶ Λυκίοισιν ἐκέκλετο μακρὸν ἀΰσας:</l>
<q direct="unspecified"><l>Τρῶες καὶ Λύκιοι καὶ Δάρδανοι ἀγχιμαχηταὶ</l>
<l>ἀνέρες ἔστε φίλοι, μνήσασθε δὲ θούριδος ἀλκῆς</l>
<l>νῆας ἀνὰ γλαφυράς: δὴ γὰρ ἴδον ὀφθαλμοῖσιν</l>
<l>ἀνδρὸς ἀριστῆος Διόθεν βλαφθέντα βέλεμνα.</l>
<l n="490">ῥεῖα δ᾽ ἀρίγνωτος Διὸς ἀνδράσι γίγνεται ἀλκή,</l>
<l>ἠμὲν ὁτέοισιν κῦδος ὑπέρτερον ἐγγυαλίξῃ,</l>
<l>ἠδ᾽ ὅτινας μινύθῃ τε καὶ οὐκ ἐθέλῃσιν ἀμύνειν,</l>
<l>ὡς νῦν Ἀργείων μινύθει μένος, ἄμμι δ᾽ ἀρήγει.</l>
<l>ἀλλὰ μάχεσθ᾽ ἐπὶ νηυσὶν ἀολλέες: ὃς δέ κεν ὑμέων</l>
<l n="495">βλήμενος ἠὲ τυπεὶς θάνατον καὶ πότμον ἐπίσπῃ</l>
<l>τεθνάτω: οὔ οἱ ἀεικὲς ἀμυνομένῳ περὶ πάτρης</l>
<l>τεθνάμεν: ἀλλ᾽ ἄλοχός τε σόη καὶ παῖδες ὀπίσσω,</l>
<l>καὶ οἶκος καὶ κλῆρος ἀκήρατος, εἴ κεν Ἀχαιοὶ</l>
<l>οἴχωνται σὺν νηυσὶ φίλην ἐς πατρίδα γαῖαν.</l></q>
<l n="500"><milestone ed="P" unit="para" />ὣς εἰπὼν ὄτρυνε μένος καὶ θυμὸν ἑκάστου.</l>
<l>Αἴας δ᾽ αὖθ᾽ ἑτέρωθεν ἐκέκλετο οἷς ἑτάροισιν:</l>
<q direct="unspecified"><l>αἰδὼς Ἀργεῖοι: νῦν ἄρκιον ἢ ἀπολέσθαι</l>
<l>ἠὲ σαωθῆναι καὶ ἀπώσασθαι κακὰ νηῶν.</l>
<l>ἦ ἔλπεσθ᾽ ἢν νῆας ἕλῃ κορυθαίολος Ἕκτωρ</l>
<l n="505">ἐμβαδὸν ἵξεσθαι ἣν πατρίδα γαῖαν ἕκαστος;</l>
<l>ἦ οὐκ ὀτρύνοντος ἀκούετε λαὸν ἅπαντα</l>
<l>Ἕκτορος, ὃς δὴ νῆας ἐνιπρῆσαι μενεαίνει;</l>
<l>οὐ μὰν ἔς γε χορὸν κέλετ᾽ ἐλθέμεν, ἀλλὰ μάχεσθαι.</l>
<l>ἡμῖν δ᾽ οὔ τις τοῦδε νόος καὶ μῆτις ἀμείνων</l>
<l n="510">ἢ αὐτοσχεδίῃ μῖξαι χεῖράς τε μένος τε.</l>
<l>βέλτερον ἢ ἀπολέσθαι ἕνα χρόνον ἠὲ βιῶναι</l>
<l>ἢ δηθὰ στρεύγεσθαι ἐν αἰνῇ δηϊοτῆτι</l>
<l>ὧδ᾽ αὔτως παρὰ νηυσὶν ὑπ᾽ ἀνδράσι χειροτέροισιν.</l>
<milestone ed="p" n="514" unit="card" /></q>
<l><milestone ed="P" unit="para" />ὣς εἰπὼν ὄτρυνε μένος καὶ θυμὸν ἑκάστου.</l>
<l n="515">ἔνθ᾽ Ἕκτωρ μὲν ἕλε Σχεδίον Περιμήδεος υἱὸν</l>
<l>ἀρχὸν Φωκήων, Αἴας δ᾽ ἕλε Λαοδάμαντα</l>
<l>ἡγεμόνα πρυλέων Ἀντήνορος ἀγλαὸν υἱόν:</l>
<l>Πουλυδάμας δ᾽ Ὦτον Κυλλήνιον ἐξενάριξε</l>
<l>Φυλεΐδεω ἕταρον, μεγαθύμων ἀρχὸν Ἐπειῶν.</l>
<l n="520">τῷ δὲ Μέγης ἐπόρουσεν ἰδών: ὃ δ᾽ ὕπαιθα λιάσθη</l>
<l>Πουλυδάμας: καὶ τοῦ μὲν ἀπήμβροτεν: οὐ γὰρ Ἀπόλλων</l>
<l>εἴα Πάνθου υἱὸν ἐνὶ προμάχοισι δαμῆναι:</l>
<l>αὐτὰρ ὅ γε Κροίσμου στῆθος μέσον οὔτασε δουρί.</l>
<l>δούπησεν δὲ πεσών: ὃ δ᾽ ἀπ᾽ ὤμων τεύχε᾽ ἐσύλα.</l>
<l n="525">τόφρα δὲ τῷ ἐπόρουσε Δόλοψ αἰχμῆς ἐῢ εἰδὼς</l>
<l>Λαμπετίδης, ὃν Λάμπος ἐγείνατο φέρτατον υἱὸν</l>
<l>Λαομεδοντιάδης εὖ εἰδότα θούριδος ἀλκῆς,</l>
<l>ὃς τότε Φυλεΐδαο μέσον σάκος οὔτασε δουρὶ</l>
<l>ἐγγύθεν ὁρμηθείς: πυκινὸς δέ οἱ ἤρκεσε θώρηξ,</l>
<l n="530">τόν ῥ᾽ ἐφόρει γυάλοισιν ἀρηρότα: τόν ποτε Φυλεὺς</l>
<l>ἤγαγεν ἐξ Ἐφύρης, ποταμοῦ ἄπο Σελλήεντος.</l>
<l>ξεῖνος γάρ οἱ ἔδωκεν ἄναξ ἀνδρῶν Εὐφήτης</l>
<l>ἐς πόλεμον φορέειν δηΐων ἀνδρῶν ἀλεωρήν:</l>
<l>ὅς οἱ καὶ τότε παιδὸς ἀπὸ χροὸς ἤρκεσ᾽ ὄλεθρον.</l>
<l n="535">τοῦ δὲ Μέγης κόρυθος χαλκήρεος ἱπποδασείης</l>
<l>κύμβαχον ἀκρότατον νύξ᾽ ἔγχεϊ ὀξυόεντι,</l>
<l>ῥῆξε δ᾽ ἀφ᾽ ἵππειον λόφον αὐτοῦ: πᾶς δὲ χαμᾶζε</l>
<l>κάππεσεν ἐν κονίῃσι νέον φοίνικι φαεινός.</l>
<l>εἷος ὃ τῷ πολέμιζε μένων, ἔτι δ᾽ ἔλπετο νίκην,</l>
<l n="540">τόφρα δέ οἱ Μενέλαος ἀρήϊος ἦλθεν ἀμύντωρ,</l>
<l>στῆ δ᾽ εὐρὰξ σὺν δουρὶ λαθών, βάλε δ᾽ ὦμον ὄπισθεν:</l>
<l>αἰχμὴ δὲ στέρνοιο διέσσυτο μαιμώωσα</l>
<l>πρόσσω ἱεμένη: ὃ δ᾽ ἄρα πρηνὴς ἐλιάσθη.</l>
<l>τὼ μὲν ἐεισάσθην χαλκήρεα τεύχε᾽ ἀπ᾽ ὤμων</l>
<l n="545">συλήσειν: Ἕκτωρ δὲ κασιγνήτοισι κέλευσε</l>
<l>πᾶσι μάλα, πρῶτον δ᾽ Ἱκεταονίδην ἐνένιπεν</l>
<l>ἴφθιμον Μελάνιππον. ὃ δ᾽ ὄφρα μὲν εἰλίποδας βοῦς</l>
<l>βόσκ᾽ ἐν Περκώτῃ δηΐων ἀπὸ νόσφιν ἐόντων:</l>
<l>αὐτὰρ ἐπεὶ Δαναῶν νέες ἤλυθον ἀμφιέλισσαι,</l>
<l n="550">ἂψ εἰς Ἴλιον ἦλθε, μετέπρεπε δὲ Τρώεσσι,</l>
<l>ναῖε δὲ πὰρ Πριάμῳ, ὃ δέ μιν τίεν ἶσα τέκεσσι:</l>
<l>τόν ῥ᾽ Ἕκτωρ ἐνένιπεν ἔπος τ᾽ ἔφατ᾽ ἔκ τ᾽ ὀνόμαζεν:</l>
<l>οὕτω δὴ Μελάνιππε μεθήσομεν; οὐδέ νυ σοί περ</l>
<l>ἐντρέπεται φίλον ἦτορ ἀνεψιοῦ κταμένοιο;</l>
<l n="555">οὐχ ὁράᾳς οἷον Δόλοπος περὶ τεύχε᾽ ἕπουσιν;</l>
<l>ἀλλ᾽ ἕπευ: οὐ γὰρ ἔτ᾽ ἔστιν ἀποσταδὸν Ἀργείοισι</l>
<l>μάρνασθαι, πρίν γ᾽ ἠὲ κατακτάμεν ἠὲ κατ᾽ ἄκρης</l>
<l>Ἴλιον αἰπεινὴν ἑλέειν κτάσθαι τε πολίτας.</l>
<milestone ed="p" n="559" unit="card" /></q>
<l><milestone ed="P" unit="para" />ὣς εἰπὼν ὃ μὲν ἦρχ᾽, ὃ δ᾽ ἅμ᾽ ἕσπετο ἰσόθεος φώς:</l>
<l n="560">Ἀργείους δ᾽ ὄτρυνε μέγας Τελαμώνιος Αἴας:</l>
<q direct="unspecified"><l>ὦ φίλοι ἀνέρες ἔστε, καὶ αἰδῶ θέσθ᾽ ἐνὶ θυμῷ,</l>
<l>ἀλλήλους τ᾽ αἰδεῖσθε κατὰ κρατερὰς ὑσμίνας.</l>
<l>αἰδομένων δ᾽ ἀνδρῶν πλέονες σόοι ἠὲ πέφανται:</l>
<l>φευγόντων δ᾽ οὔτ᾽ ἂρ κλέος ὄρνυται οὔτέ τις ἀλκή.</l></q>
<l n="565"><milestone ed="P" unit="para" />ὣς ἔφαθ᾽, οἳ δὲ καὶ αὐτοὶ ἀλέξασθαι μενέαινον,</l>
<l>ἐν θυμῷ δ᾽ ἐβάλοντο ἔπος, φράξαντο δὲ νῆας</l>
<l>ἕρκεϊ χαλκείῳ: ἐπὶ δὲ Ζεὺς Τρῶας ἔγειρεν.</l>
<l>Ἀντίλοχον δ᾽ ὄτρυνε βοὴν ἀγαθὸς Μενέλαος:</l>
<l>Ἀντίλοχ᾽ οὔ τις σεῖο νεώτερος ἄλλος Ἀχαιῶν,</l>
<l n="570">οὔτε ποσὶν θάσσων οὔτ᾽ ἄλκιμος ὡς σὺ μάχεσθαι:</l>
<l>εἴ τινά που Τρώων ἐξάλμενος ἄνδρα βάλοισθα.</l></q>
<l><milestone ed="P" unit="para" />ὣς εἰπὼν ὃ μὲν αὖτις ἀπέσσυτο, τὸν δ᾽ ὀρόθυνεν:</l>
<l>ἐκ δ᾽ ἔθορε προμάχων, καὶ ἀκόντισε δουρὶ φαεινῷ</l>
<l>ἀμφὶ ἓ παπτήνας: ὑπὸ δὲ Τρῶες κεκάδοντο</l>
<l n="575">ἀνδρὸς ἀκοντίσσαντος: ὃ δ᾽ οὐχ ἅλιον βέλος ἧκεν,</l>
<l>ἀλλ᾽ Ἱκετάονος υἱὸν ὑπέρθυμον Μελάνιππον</l>
<l>νισόμενον πόλεμον δὲ βάλε στῆθος παρὰ μαζόν.</l>
<l>δούπησεν δὲ πεσών, τὸν δὲ σκότος ὄσσε κάλυψεν.</l>
<l>Ἀντίλοχος δ᾽ ἐπόρουσε κύων ὥς, ὅς τ᾽ ἐπὶ νεβρῷ</l>
<l n="580">βλημένῳ ἀΐξῃ, τόν τ᾽ ἐξ εὐνῆφι θορόντα</l>
<l>θηρητὴρ ἐτύχησε βαλών, ὑπέλυσε δὲ γυῖα:</l>
<l>ὣς ἐπὶ σοὶ Μελάνιππε θόρ᾽ Ἀντίλοχος μενεχάρμης</l>
<l>τεύχεα συλήσων: ἀλλ᾽ οὐ λάθεν Ἕκτορα δῖον,</l>
<l>ὅς ῥά οἱ ἀντίος ἦλθε θέων ἀνὰ δηϊοτῆτα.</l>
<l n="585">Ἀντίλοχος δ᾽ οὐ μεῖνε θοός περ ἐὼν πολεμιστής,</l>
<l>ἀλλ᾽ ὅ γ᾽ ἄρ᾽ ἔτρεσε θηρὶ κακὸν ῥέξαντι ἐοικώς,</l>
<l>ὅς τε κύνα κτείνας ἢ βουκόλον ἀμφὶ βόεσσι</l>
<l>φεύγει πρίν περ ὅμιλον ἀολλισθήμεναι ἀνδρῶν:</l>
<l>ὣς τρέσε Νεστορίδης, ἐπὶ δὲ Τρῶές τε καὶ Ἕκτωρ</l>
<l n="590">ἠχῇ θεσπεσίῃ βέλεα στονόεντα χέοντο:</l>
<l>στῆ δὲ μεταστρεφθείς, ἐπεὶ ἵκετο ἔθνος ἑταίρων.</l>
<milestone ed="p" n="592" unit="card" />
<l><milestone ed="P" unit="para" />Τρῶες δὲ λείουσιν ἐοικότες ὠμοφάγοισι</l>
<l>νηυσὶν ἐπεσσεύοντο, Διὸς δ᾽ ἐτέλειον ἐφετμάς,</l>
<l>ὅ σφισιν αἰὲν ἔγειρε μένος μέγα, θέλγε δὲ θυμὸν</l>
<l n="595">Ἀργείων καὶ κῦδος ἀπαίνυτο, τοὺς δ᾽ ὀρόθυνεν.</l>
<l>Ἕκτορι γάρ οἱ θυμὸς ἐβούλετο κῦδος ὀρέξαι</l>
<l>Πριαμίδῃ, ἵνα νηυσὶ κορωνίσι θεσπιδαὲς πῦρ</l>
<l>ἐμβάλοι ἀκάματον, Θέτιδος δ᾽ ἐξαίσιον ἀρὴν</l>
<l>πᾶσαν ἐπικρήνειε: τὸ γὰρ μένε μητίετα Ζεὺς</l>
<l n="600">νηὸς καιομένης σέλας ὀφθαλμοῖσιν ἰδέσθαι.</l>
<l>ἐκ γὰρ δὴ τοῦ μέλλε παλίωξιν παρὰ νηῶν</l>
<l>θησέμεναι Τρώων, Δαναοῖσι δὲ κῦδος ὀρέξειν.</l>
<l>τὰ φρονέων νήεσσιν ἔπι γλαφυρῇσιν ἔγειρεν</l>
<l>Ἕκτορα Πριαμίδην μάλα περ μεμαῶτα καὶ αὐτόν.</l>
<l n="605">μαίνετο δ᾽ ὡς ὅτ᾽ Ἄρης ἐγχέσπαλος ἢ ὀλοὸν πῦρ</l>
<l>οὔρεσι μαίνηται βαθέης ἐν τάρφεσιν ὕλης:</l>
<l>ἀφλοισμὸς δὲ περὶ στόμα γίγνετο, τὼ δέ οἱ ὄσσε</l>
<l>λαμπέσθην βλοσυρῇσιν ὑπ᾽ ὀφρύσιν, ἀμφὶ δὲ πήληξ</l>
<l>σμερδαλέον κροτάφοισι τινάσσετο μαρναμένοιο</l>
<l n="610">Ἕκτορος: αὐτὸς γάρ οἱ ἀπ᾽ αἰθέρος ἦεν ἀμύντωρ</l>
<l>Ζεύς, ὅς μιν πλεόνεσσι μετ᾽ ἀνδράσι μοῦνον ἐόντα</l>
<l>τίμα καὶ κύδαινε. μινυνθάδιος γὰρ ἔμελλεν</l>
<l>ἔσσεσθ᾽: ἤδη γάρ οἱ ἐπόρνυε μόρσιμον ἦμαρ</l>
<l>Παλλὰς Ἀθηναίη ὑπὸ Πηλεΐδαο βίηφιν.</l>
<l n="615">καί ῥ᾽ ἔθελεν ῥῆξαι στίχας ἀνδρῶν πειρητίζων,</l>
<l>ᾗ δὴ πλεῖστον ὅμιλον ὅρα καὶ τεύχε᾽ ἄριστα:</l>
<l>ἀλλ᾽ οὐδ᾽ ὧς δύνατο ῥῆξαι μάλα περ μενεαίνων:</l>
<l>ἴσχον γὰρ πυργηδὸν ἀρηρότες, ἠΰτε πέτρη</l>
<l>ἠλίβατος μεγάλη πολιῆς ἁλὸς ἐγγὺς ἐοῦσα,</l>
<l n="620">ἥ τε μένει λιγέων ἀνέμων λαιψηρὰ κέλευθα</l>
<l>κύματά τε τροφόεντα, τά τε προσερεύγεται αὐτήν:</l>
<l>ὣς Δαναοὶ Τρῶας μένον ἔμπεδον οὐδὲ φέβοντο.</l>
<l>αὐτὰρ ὃ λαμπόμενος πυρὶ πάντοθεν ἔνθορ᾽ ὁμίλῳ,</l>
<l>ἐν δ᾽ ἔπεσ᾽ ὡς ὅτε κῦμα θοῇ ἐν νηῒ πέσῃσι</l>
<l n="625">λάβρον ὑπαὶ νεφέων ἀνεμοτρεφές: ἣ δέ τε πᾶσα</l>
<l>ἄχνῃ ὑπεκρύφθη, ἀνέμοιο δὲ δεινὸς ἀήτη</l>
<l>ἱστίῳ ἐμβρέμεται, τρομέουσι δέ τε φρένα ναῦται</l>
<l>δειδιότες: τυτθὸν γὰρ ὑπ᾽ ἐκ θανάτοιο φέρονται:</l>
<l>ὣς ἐδαΐζετο θυμὸς ἐνὶ στήθεσσιν Ἀχαιῶν.</l>
<l n="630">αὐτὰρ ὅ γ᾽ ὥς τε λέων ὀλοόφρων βουσὶν ἐπελθών,</l>
<l>αἵ ῥά τ᾽ ἐν εἱαμενῇ ἕλεος μεγάλοιο νέμονται</l>
<l>μυρίαι, ἐν δέ τε τῇσι νομεὺς οὔ πω σάφα εἰδὼς</l>
<l>θηρὶ μαχέσσασθαι ἕλικος βοὸς ἀμφὶ φονῇσιν:</l>
<l>ἤτοι ὃ μὲν πρώτῃσι καὶ ὑστατίῃσι βόεσσιν</l>
<l n="635">αἰὲν ὁμοστιχάει, ὃ δέ τ᾽ ἐν μέσσῃσιν ὀρούσας</l>
<l>βοῦν ἔδει, αἳ δέ τε πᾶσαι ὑπέτρεσαν: ὣς τότ᾽ Ἀχαιοὶ</l>
<l>θεσπεσίως ἐφόβηθεν ὑφ᾽ Ἕκτορι καὶ Διὶ πατρὶ</l>
<l>πάντες, ὃ δ᾽ οἶον ἔπεφνε Μυκηναῖον Περιφήτην,</l>
<l>Κοπρῆος φίλον υἱόν, ὃς Εὐρυσθῆος ἄνακτος</l>
<l n="640">ἀγγελίης οἴχνεσκε βίῃ Ἡρακληείῃ.</l>
<l>τοῦ γένετ᾽ ἐκ πατρὸς πολὺ χείρονος υἱὸς ἀμείνων</l>
<l>παντοίας ἀρετάς, ἠμὲν πόδας ἠδὲ μάχεσθαι,</l>
<l>καὶ νόον ἐν πρώτοισι Μυκηναίων ἐτέτυκτο:</l>
<l>ὅς ῥα τόθ᾽ Ἕκτορι κῦδος ὑπέρτερον ἐγγυάλιξε.</l>
<l n="645">στρεφθεὶς γὰρ μετόπισθεν ἐν ἀσπίδος ἄντυγι πάλτο,</l>
<l>τὴν αὐτὸς φορέεσκε ποδηνεκέ᾽ ἕρκος ἀκόντων:</l>
<l>τῇ ὅ γ᾽ ἐνὶ βλαφθεὶς πέσεν ὕπτιος, ἀμφὶ δὲ πήληξ</l>
<l>σμερδαλέον κονάβησε περὶ κροτάφοισι πεσόντος.</l>
<l>Ἕκτωρ δ᾽ ὀξὺ νόησε, θέων δέ οἱ ἄγχι παρέστη,</l>
<l n="650">στήθεϊ δ᾽ ἐν δόρυ πῆξε, φίλων δέ μιν ἐγγὺς ἑταίρων</l>
<l>κτεῖν᾽: οἳ δ᾽ οὐκ ἐδύναντο καὶ ἀχνύμενοί περ ἑταίρου</l>
<l>χραισμεῖν: αὐτοὶ γὰρ μάλα δείδισαν Ἕκτορα δῖον.</l>
<milestone ed="p" n="653" unit="card" />
<l><milestone ed="P" unit="para" />εἰσωποὶ δ᾽ ἐγένοντο νεῶν, περὶ δ᾽ ἔσχεθον ἄκραι</l>
<l>νῆες ὅσαι πρῶται εἰρύατο: τοὶ δ᾽ ἐπέχυντο.</l>
<l n="655">Ἀργεῖοι δὲ νεῶν μὲν ἐχώρησαν καὶ ἀνάγκῃ</l>
<l>τῶν πρωτέων, αὐτοῦ δὲ παρὰ κλισίῃσιν ἔμειναν</l>
<l>ἁθρόοι, οὐδὲ κέδασθεν ἀνὰ στρατόν: ἴσχε γὰρ αἰδὼς</l>
<l>καὶ δέος: ἀζηχὲς γὰρ ὁμόκλεον ἀλλήλοισι.</l>
<l>Νέστωρ αὖτε μάλιστα Γερήνιος οὖρος Ἀχαιῶν</l>
<l n="660">λίσσεθ᾽ ὑπὲρ τοκέων γουνούμενος ἄνδρα ἕκαστον:</l>
<q direct="unspecified"><l>ὦ φίλοι ἀνέρες ἔστε καὶ αἰδῶ θέσθ᾽ ἐνὶ θυμῷ</l>
<l>ἄλλων ἀνθρώπων, ἐπὶ δὲ μνήσασθε ἕκαστος</l>
<l>παίδων ἠδ᾽ ἀλόχων καὶ κτήσιος ἠδὲ τοκήων,</l>
<l>ἠμὲν ὅτεῳ ζώουσι καὶ ᾧ κατατεθνήκασι:</l>
<l n="665">τῶν ὕπερ ἐνθάδ᾽ ἐγὼ γουνάζομαι οὐ παρεόντων</l>
<l>ἑστάμεναι κρατερῶς, μὴ δὲ τρωπᾶσθε φόβον δέ.</l></q>
<l><milestone ed="P" unit="para" />ὣς εἰπὼν ὄτρυνε μένος καὶ θυμὸν ἑκάστου.</l>
<l>τοῖσι δ᾽ ἀπ᾽ ὀφθαλμῶν νέφος ἀχλύος ὦσεν Ἀθήνη</l>
<l>θεσπέσιον: μάλα δέ σφι φόως γένετ᾽ ἀμφοτέρωθεν</l>
<l n="670">ἠμὲν πρὸς νηῶν καὶ ὁμοιΐου πολέμοιο.</l>
<l>Ἕκτορα δὲ φράσσαντο βοὴν ἀγαθὸν καὶ ἑταίρους,</l>
<l>ἠμὲν ὅσοι μετόπισθεν ἀφέστασαν οὐδὲ μάχοντο,</l>
<l>ἠδ᾽ ὅσσοι παρὰ νηυσὶ μάχην ἐμάχοντο θοῇσιν.</l>
<l><milestone ed="P" unit="para" />οὐδ᾽ ἄρ᾽ ἔτ᾽ Αἴαντι μεγαλήτορι ἥνδανε θυμῷ</l>
<l n="675">ἑστάμεν ἔνθά περ ἄλλοι ἀφέστασαν υἷες Ἀχαιῶν:</l>
<l>ἀλλ᾽ ὅ γε νηῶν ἴκρι᾽ ἐπῴχετο μακρὰ βιβάσθων,</l>
<l>νώμα δὲ ξυστὸν μέγα ναύμαχον ἐν παλάμῃσι</l>
<l>κολλητὸν βλήτροισι δυωκαιεικοσίπηχυ.</l>
<l>ὡς δ᾽ ὅτ᾽ ἀνὴρ ἵπποισι κελητίζειν ἐῢ εἰδώς,</l>
<l n="680">ὅς τ᾽ ἐπεὶ ἐκ πολέων πίσυρας συναείρεται ἵππους,</l>
<l>σεύας ἐκ πεδίοιο μέγα προτὶ ἄστυ δίηται</l>
<l>λαοφόρον καθ᾽ ὁδόν: πολέες τέ ἑ θηήσαντο</l>
<l>ἀνέρες ἠδὲ γυναῖκες: ὃ δ᾽ ἔμπεδον ἀσφαλὲς αἰεὶ</l>
<l>θρῴσκων ἄλλοτ᾽ ἐπ᾽ ἄλλον ἀμείβεται, οἳ δὲ πέτονται:</l>
<q direct="unspecified"><l n="685">ὣς Αἴας ἐπὶ πολλὰ θοάων ἴκρια νηῶν</l>
<l>φοίτα μακρὰ βιβάς, φωνὴ δέ οἱ αἰθέρ᾽ ἵκανεν,</l>
<l>αἰεὶ δὲ σμερδνὸν βοόων Δαναοῖσι κέλευε</l>
<l>νηυσί τε καὶ κλισίῃσιν ἀμυνέμεν. οὐδὲ μὲν Ἕκτωρ</l>
<l>μίμνεν ἐνὶ Τρώων ὁμάδῳ πύκα θωρηκτάων:</l>
<l n="690">ἀλλ᾽ ὥς τ᾽ ὀρνίθων πετεηνῶν αἰετὸς αἴθων</l>
<l>ἔθνος ἐφορμᾶται ποταμὸν πάρα βοσκομενάων</l>
<l>χηνῶν ἢ γεράνων ἢ κύκνων δουλιχοδείρων,</l>
<l>ὣς Ἕκτωρ ἴθυσε νεὸς κυανοπρῴροιο</l>
<l>ἀντίος ἀΐξας: τὸν δὲ Ζεὺς ὦσεν ὄπισθε</l>
<l n="695">χειρὶ μάλα μεγάλῃ, ὄτρυνε δὲ λαὸν ἅμ᾽ αὐτῷ.</l>
<milestone ed="p" n="696" unit="card" />
<l><milestone ed="P" unit="para" />αὖτις δὲ δριμεῖα μάχη παρὰ νηυσὶν ἐτύχθη:</l>
<l>φαίης κ᾽ ἀκμῆτας καὶ ἀτειρέας ἀλλήλοισιν</l>
<l>ἄντεσθ᾽ ἐν πολέμῳ, ὡς ἐσσυμένως ἐμάχοντο.</l>
<l>τοῖσι δὲ μαρναμένοισιν ὅδ᾽ ἦν νόος: ἤτοι Ἀχαιοὶ</l>
<l n="700">οὐκ ἔφασαν φεύξεσθαι ὑπ᾽ ἐκ κακοῦ, ἀλλ᾽ ὀλέεσθαι,</l>
<l>Τρωσὶν δ᾽ ἔλπετο θυμὸς ἐνὶ στήθεσσιν ἑκάστου</l>
<l>νῆας ἐνιπρήσειν κτενέειν θ᾽ ἥρωας Ἀχαιούς.</l>
<l>οἳ μὲν τὰ φρονέοντες ἐφέστασαν ἀλλήλοισιν:</l>
<l>Ἕκτωρ δὲ πρυμνῆς νεὸς ἥψατο ποντοπόροιο</l>
<l n="705">καλῆς ὠκυάλου, ἣ Πρωτεσίλαον ἔνεικεν</l>
<l>ἐς Τροίην, οὐδ᾽ αὖτις ἀπήγαγε πατρίδα γαῖαν.</l>
<l>τοῦ περ δὴ περὶ νηὸς Ἀχαιοί τε Τρῶές τε</l>
<l>δῄουν ἀλλήλους αὐτοσχεδόν: οὐδ᾽ ἄρα τοί γε</l>
<l>τόξων ἀϊκὰς ἀμφὶς μένον οὐδ᾽ ἔτ᾽ ἀκόντων,</l>
<l n="710">ἀλλ᾽ οἵ γ᾽ ἐγγύθεν ἱστάμενοι ἕνα θυμὸν ἔχοντες</l>
<l>ὀξέσι δὴ πελέκεσσι καὶ ἀξίνῃσι μάχοντο</l>
<l>καὶ ξίφεσιν μεγάλοισι καὶ ἔγχεσιν ἀμφιγύοισι.</l>
<l>πολλὰ δὲ φάσγανα καλὰ μελάνδετα κωπήεντα</l>
<l>ἄλλα μὲν ἐκ χειρῶν χαμάδις πέσον, ἄλλα δ᾽ ἀπ᾽ ὤμων</l>
<l n="715">ἀνδρῶν μαρναμένων: ῥέε δ᾽ αἵματι γαῖα μέλαινα.</l>
<l>Ἕκτωρ δὲ πρύμνηθεν ἐπεὶ λάβεν οὐχὶ μεθίει</l>
<l>ἄφλαστον μετὰ χερσὶν ἔχων, Τρωσὶν δὲ κέλευεν:</l>
<l>οἴσετε πῦρ, ἅμα δ᾽ αὐτοὶ ἀολλέες ὄρνυτ᾽ ἀϋτήν:</l>
<l>νῦν ἡμῖν πάντων Ζεὺς ἄξιον ἦμαρ ἔδωκε</l>
<l n="720">νῆας ἑλεῖν, αἳ δεῦρο θεῶν ἀέκητι μολοῦσαι</l>
<l>ἡμῖν πήματα πολλὰ θέσαν, κακότητι γερόντων,</l>
<l>οἵ μ᾽ ἐθέλοντα μάχεσθαι ἐπὶ πρυμνῇσι νέεσσιν</l>
<l>αὐτόν τ᾽ ἰσχανάασκον ἐρητύοντό τε λαόν:</l>
<l>ἀλλ᾽ εἰ δή ῥα τότε βλάπτε φρένας εὐρύοπα Ζεὺς</l>
<l n="725">ἡμετέρας, νῦν αὐτὸς ἐποτρύνει καὶ ἀνώγει.</l></q>
<l><milestone ed="P" unit="para" />ὣς ἔφαθ᾽, οἳ δ᾽ ἄρα μᾶλλον ἐπ᾽ Ἀργείοισιν ὄρουσαν.</l>
<l>Αἴας δ᾽ οὐκέτ᾽ ἔμιμνε: βιάζετο γὰρ βελέεσσιν:</l>
<l>ἀλλ᾽ ἀνεχάζετο τυτθόν, ὀϊόμενος θανέεσθαι</l>
<l>θρῆνυν ἐφ᾽ ἑπταπόδην, λίπε δ᾽ ἴκρια νηὸς ἐΐσης.</l>
<l n="730">ἔνθ᾽ ἄρ᾽ ὅ γ᾽ ἑστήκει δεδοκημένος, ἔγχεϊ δ᾽ αἰεὶ</l>
<l>Τρῶας ἄμυνε νεῶν, ὅς τις φέροι ἀκάματον πῦρ:</l>
<l>αἰεὶ δὲ σμερδνὸν βοόων Δαναοῖσι κέλευε:</l>
<q direct="unspecified"><l>ὦ φίλοι ἥρωες Δαναοὶ θεράποντες Ἄρηος</l>
<l>ἀνέρες ἔστε φίλοι, μνήσασθε δὲ θούριδος ἀλκῆς.</l>
<l n="735">ἠέ τινάς φαμεν εἶναι ἀοσσητῆρας ὀπίσσω,</l>
<l>ἦέ τι τεῖχος ἄρειον, ὅ κ᾽ ἀνδράσι λοιγὸν ἀμύναι;</l>
<l>οὐ μέν τι σχεδόν ἐστι πόλις πύργοις ἀραρυῖα,</l>
<l>ᾗ κ᾽ ἀπαμυναίμεσθ᾽ ἑτεραλκέα δῆμον ἔχοντες:</l>
<l>ἀλλ᾽ ἐν γὰρ Τρώων πεδίῳ πύκα θωρηκτάων</l>
<l n="740">πόντῳ κεκλιμένοι ἑκὰς ἥμεθα πατρίδος αἴης:</l>
<l>τὼ ἐν χερσὶ φόως, οὐ μειλιχίῃ πολέμοιο.</l></q>
<l><milestone ed="P" unit="para" />ἦ, καὶ μαιμώων ἔφεπ᾽ ἔγχεϊ ὀξυόεντι.</l>
<l>ὅς τις δὲ Τρώων κοίλῃς ἐπὶ νηυσὶ φέροιτο</l>
<l>σὺν πυρὶ κηλείῳ, χάριν Ἕκτορος ὀτρύναντος,</l>
<l n="745">τὸν δ᾽ Αἴας οὔτασκε δεδεγμένος ἔγχεϊ μακρῷ:</l>
<l>δώδεκα δὲ προπάροιθε νεῶν αὐτοσχεδὸν οὖτα.</l>
</div1></body></text></TEI.2>