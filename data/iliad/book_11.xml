<?xml version="1.0" encoding="utf-8"?>
<TEI.2><text><body><div1 type="Book" n="11" org="uniform" sample="complete">
<milestone ed="p" n="1" unit="card" />
<l><milestone ed="P" unit="para" />ἠὼς δ᾽ ἐκ λεχέων παρ᾽ ἀγαυοῦ Τιθωνοῖο</l>
<l>ὄρνυθ᾽, ἵν᾽ ἀθανάτοισι φόως φέροι ἠδὲ βροτοῖσι:</l>
<l>Ζεὺς δ᾽ Ἔριδα προΐαλλε θοὰς ἐπὶ νῆας Ἀχαιῶν</l>
<l>ἀργαλέην, πολέμοιο τέρας μετὰ χερσὶν ἔχουσαν.</l>
<l n="5">στῆ δ᾽ ἐπ᾽ Ὀδυσσῆος μεγακήτεϊ νηῒ μελαίνῃ,</l>
<l>ἥ ῥ᾽ ἐν μεσσάτῳ ἔσκε γεγωνέμεν ἀμφοτέρωσε,</l>
<l>ἠμὲν ἐπ᾽ Αἴαντος κλισίας Τελαμωνιάδαο</l>
<l>ἠδ᾽ ἐπ᾽ Ἀχιλλῆος, τοί ῥ᾽ ἔσχατα νῆας ἐΐσας</l>
<l>εἴρυσαν ἠνορέῃ πίσυνοι καὶ κάρτεϊ χειρῶν</l>
<l n="10">ἔνθα στᾶσ᾽ ἤϋσε θεὰ μέγα τε δεινόν τε</l>
<l>ὄρθι᾽, Ἀχαιοῖσιν δὲ μέγα σθένος ἔμβαλ᾽ ἑκάστῳ</l>
<l>καρδίῃ ἄληκτον πολεμίζειν ἠδὲ μάχεσθαι.</l>
<l>τοῖσι δ᾽ ἄφαρ πόλεμος γλυκίων γένετ᾽ ἠὲ νέεσθαι</l>
<l>ἐν νηυσὶ γλαφυρῇσι φίλην ἐς πατρίδα γαῖαν.</l>
<l n="15"><milestone ed="P" unit="para" />Ἀτρεΐδης δ᾽ ἐβόησεν ἰδὲ ζώννυσθαι ἄνωγεν</l>
<l>Ἀργείους: ἐν δ᾽ αὐτὸς ἐδύσετο νώροπα χαλκόν.</l>
<l>κνημῖδας μὲν πρῶτα περὶ κνήμῃσιν ἔθηκε</l>
<l>καλὰς ἀργυρέοισιν ἐπισφυρίοις ἀραρυίας:</l>
<l>δεύτερον αὖ θώρηκα περὶ στήθεσσιν ἔδυνε,</l>
<l n="20">τόν ποτέ οἱ Κινύρης δῶκε ξεινήϊον εἶναι.</l>
<l>πεύθετο γὰρ Κύπρον δὲ μέγα κλέος οὕνεκ᾽ Ἀχαιοὶ</l>
<l>ἐς Τροίην νήεσσιν ἀναπλεύσεσθαι ἔμελλον:</l>
<l>τοὔνεκά οἱ τὸν δῶκε χαριζόμενος βασιλῆϊ.</l>
<l>τοῦ δ᾽ ἤτοι δέκα οἶμοι ἔσαν μέλανος κυάνοιο,</l>
<l n="25">δώδεκα δὲ χρυσοῖο καὶ εἴκοσι κασσιτέροιο:</l>
<l>κυάνεοι δὲ δράκοντες ὀρωρέχατο προτὶ δειρὴν</l>
<l>τρεῖς ἑκάτερθ᾽ ἴρισσιν ἐοικότες, ἅς τε Κρονίων</l>
<l>ἐν νέφεϊ στήριξε, τέρας μερόπων ἀνθρώπων.</l>
<l>ἀμφὶ δ᾽ ἄρ᾽ ὤμοισιν βάλετο ξίφος: ἐν δέ οἱ ἧλοι</l>
<l n="30">χρύσειοι πάμφαινον, ἀτὰρ περὶ κουλεὸν ἦεν</l>
<l>ἀργύρεον χρυσέοισιν ἀορτήρεσσιν ἀρηρός.</l>
<l>ἂν δ᾽ ἕλετ᾽ ἀμφιβρότην πολυδαίδαλον ἀσπίδα θοῦριν</l>
<l>καλήν, ἣν πέρι μὲν κύκλοι δέκα χάλκεοι ἦσαν,</l>
<l>ἐν δέ οἱ ὀμφαλοὶ ἦσαν ἐείκοσι κασσιτέροιο</l>
<l n="35">λευκοί, ἐν δὲ μέσοισιν ἔην μέλανος κυάνοιο.</l>
<l>τῇ δ᾽ ἐπὶ μὲν Γοργὼ βλοσυρῶπις ἐστεφάνωτο</l>
<l>δεινὸν δερκομένη, περὶ δὲ Δεῖμός τε Φόβος τε.</l>
<l>τῆς δ᾽ ἐξ ἀργύρεος τελαμὼν ἦν: αὐτὰρ ἐπ᾽ αὐτοῦ</l>
<l>κυάνεος ἐλέλικτο δράκων, κεφαλαὶ δέ οἱ ἦσαν</l>
<l n="40">τρεῖς ἀμφιστρεφέες ἑνὸς αὐχένος ἐκπεφυυῖαι.</l>
<l>κρατὶ δ᾽ ἐπ᾽ ἀμφίφαλον κυνέην θέτο τετραφάληρον</l>
<l>ἵππουριν: δεινὸν δὲ λόφος καθύπερθεν ἔνευεν.</l>
<l>εἵλετο δ᾽ ἄλκιμα δοῦρε δύω κεκορυθμένα χαλκῷ</l>
<l>ὀξέα: τῆλε δὲ χαλκὸς ἀπ᾽ αὐτόφιν οὐρανὸν εἴσω</l>
<l n="45">λάμπ᾽: ἐπὶ δ᾽ ἐγδούπησαν Ἀθηναίη τε καὶ Ἥρη</l>
<l>τιμῶσαι βασιλῆα πολυχρύσοιο Μυκήνης.</l>
<milestone ed="p" n="47" unit="card" />
<l><milestone ed="P" unit="para" />ἡνιόχῳ μὲν ἔπειτα ἑῷ ἐπέτελλεν ἕκαστος</l>
<l>ἵππους εὖ κατὰ κόσμον ἐρυκέμεν αὖθ᾽ ἐπὶ τάφρῳ,</l>
<l>αὐτοὶ δὲ πρυλέες σὺν τεύχεσι θωρηχθέντες</l>
<l n="50">ῥώοντ᾽: ἄσβεστος δὲ βοὴ γένετ᾽ ἠῶθι πρό.</l>
<l>φθὰν δὲ μέγ᾽ ἱππήων ἐπὶ τάφρῳ κοσμηθέντες,</l>
<l>ἱππῆες δ᾽ ὀλίγον μετεκίαθον: ἐν δὲ κυδοιμὸν</l>
<l>ὦρσε κακὸν Κρονίδης, κατὰ δ᾽ ὑψόθεν ἧκεν ἐέρσας</l>
<l>αἵματι μυδαλέας ἐξ αἰθέρος, οὕνεκ᾽ ἔμελλε</l>
<l n="55">πολλὰς ἰφθίμους κεφαλὰς Ἄϊδι προϊάψειν.</l>
<l><milestone ed="P" unit="para" />Τρῶες δ᾽ αὖθ᾽ ἑτέρωθεν ἐπὶ θρωσμῷ πεδίοιο</l>
<l>Ἕκτορά τ᾽ ἀμφὶ μέγαν καὶ ἀμύμονα Πουλυδάμαντα</l>
<l>Αἰνείαν θ᾽, ὃς Τρωσὶ θεὸς ὣς τίετο δήμῳ,</l>
<l>τρεῖς τ᾽ Ἀντηνορίδας Πόλυβον καὶ Ἀγήνορα δῖον</l>
<l n="60">ἠΐθεόν τ᾽ Ἀκάμαντ᾽ ἐπιείκελον ἀθανάτοισιν.</l>
<l>Ἕκτωρ δ᾽ ἐν πρώτοισι φέρ᾽ ἀσπίδα πάντοσ᾽ ἐΐσην,</l>
<l>οἷος δ᾽ ἐκ νεφέων ἀναφαίνεται οὔλιος ἀστὴρ</l>
<l>παμφαίνων, τοτὲ δ᾽ αὖτις ἔδυ νέφεα σκιόεντα,</l>
<l>ὣς Ἕκτωρ ὁτὲ μέν τε μετὰ πρώτοισι φάνεσκεν,</l>
<l n="65">ἄλλοτε δ᾽ ἐν πυμάτοισι κελεύων: πᾶς δ᾽ ἄρα χαλκῷ</l>
<l>λάμφ᾽ ὥς τε στεροπὴ πατρὸς Διὸς αἰγιόχοιο.</l>
<l><milestone ed="P" unit="para" />οἳ δ᾽, ὥς τ᾽ ἀμητῆρες ἐναντίοι ἀλλήλοισιν</l>
<l>ὄγμον ἐλαύνωσιν ἀνδρὸς μάκαρος κατ᾽ ἄρουραν</l>
<l>πυρῶν ἢ κριθῶν: τὰ δὲ δράγματα ταρφέα πίπτει:</l>
<l n="70">ὣς Τρῶες καὶ Ἀχαιοὶ ἐπ᾽ ἀλλήλοισι θορόντες</l>
<l>δῄουν, οὐδ᾽ ἕτεροι μνώοντ᾽ ὀλοοῖο φόβοιο.</l>
<l>ἴσας δ᾽ ὑσμίνη κεφαλὰς ἔχεν, οἳ δὲ λύκοι ὣς</l>
<l>θῦνον: Ἔρις δ᾽ ἄρ᾽ ἔχαιρε πολύστονος εἰσορόωσα:</l>
<l>οἴη γάρ ῥα θεῶν παρετύγχανε μαρναμένοισιν,</l>
<l n="75">οἳ δ᾽ ἄλλοι οὔ σφιν πάρεσαν θεοί, ἀλλὰ ἕκηλοι</l>
<l>σφοῖσιν ἐνὶ μεγάροισι καθήατο, ἧχι ἑκάστῳ</l>
<l>δώματα καλὰ τέτυκτο κατὰ πτύχας Οὐλύμποιο.</l>
<l>πάντες δ᾽ ᾐτιόωντο κελαινεφέα Κρονίωνα</l>
<l>οὕνεκ᾽ ἄρα Τρώεσσιν ἐβούλετο κῦδος ὀρέξαι.</l>
<l n="80">τῶν μὲν ἄρ᾽ οὐκ ἀλέγιζε πατήρ: ὃ δὲ νόσφι λιασθεὶς</l>
<l>τῶν ἄλλων ἀπάνευθε καθέζετο κύδεϊ γαίων</l>
<l>εἰσορόων Τρώων τε πόλιν καὶ νῆας Ἀχαιῶν</l>
<l>χαλκοῦ τε στεροπήν, ὀλλύντάς τ᾽ ὀλλυμένους τε.</l>
<l><milestone ed="P" unit="para" />ὄφρα μὲν ἠὼς ἦν καὶ ἀέξετο ἱερὸν ἦμαρ,</l>
<milestone ed="p" n="84" unit="card" />
<l n="85">τόφρα μάλ᾽ ἀμφοτέρων βέλε᾽ ἥπτετο, πῖπτε δὲ λαός:</l>
<l>ἦμος δὲ δρυτόμος περ ἀνὴρ ὁπλίσσατο δεῖπνον</l>
<l>οὔρεος ἐν βήσσῃσιν, ἐπεί τ᾽ ἐκορέσσατο χεῖρας</l>
<l>τάμνων δένδρεα μακρά, ἅδος τέ μιν ἵκετο θυμόν,</l>
<l>σίτου τε γλυκεροῖο περὶ φρένας ἵμερος αἱρεῖ,</l>
<l n="90">τῆμος σφῇ ἀρετῇ Δαναοὶ ῥήξαντο φάλαγγας</l>
<l>κεκλόμενοι ἑτάροισι κατὰ στίχας: ἐν δ᾽ Ἀγαμέμνων</l>
<l>πρῶτος ὄρουσ᾽, ἕλε δ᾽ ἄνδρα Βιάνορα ποιμένα λαῶν</l>
<l>αὐτόν, ἔπειτα δ᾽ ἑταῖρον Ὀϊλῆα πλήξιππον.</l>
<l>ἤτοι ὅ γ᾽ ἐξ ἵππων κατεπάλμενος ἀντίος ἔστη:</l>
<l n="95">τὸν δ᾽ ἰθὺς μεμαῶτα μετώπιον ὀξέϊ δουρὶ</l>
<l>νύξ᾽, οὐδὲ στεφάνη δόρυ οἱ σχέθε χαλκοβάρεια,</l>
<l>ἀλλὰ δι᾽ αὐτῆς ἦλθε καὶ ὀστέου, ἐγκέφαλος δὲ</l>
<l>ἔνδον ἅπας πεπάλακτο: δάμασσε δέ μιν μεμαῶτα.</l>
<l>καὶ τοὺς μὲν λίπεν αὖθι ἄναξ ἀνδρῶν Ἀγαμέμνων</l>
<l n="100">στήθεσι παμφαίνοντας, ἐπεὶ περίδυσε χιτῶνας:</l>
<l>αὐτὰρ ὃ βῆ Ἶσόν τε καὶ Ἄντιφον ἐξεναρίξων</l>
<l>υἷε δύω Πριάμοιο νόθον καὶ γνήσιον ἄμφω</l>
<l>εἰν ἑνὶ δίφρῳ ἐόντας: ὃ μὲν νόθος ἡνιόχευεν,</l>
<l>Ἄντιφος αὖ παρέβασκε περικλυτός: ὥ ποτ᾽ Ἀχιλλεὺς</l>
<l n="105">Ἴδης ἐν κνημοῖσι δίδη μόσχοισι λύγοισι,</l>
<l>ποιμαίνοντ᾽ ἐπ᾽ ὄεσσι λαβών, καὶ ἔλυσεν ἀποίνων.</l>
<l>δὴ τότε γ᾽ Ἀτρεΐδης εὐρὺ κρείων Ἀγαμέμνων</l>
<l>τὸν μὲν ὑπὲρ μαζοῖο κατὰ στῆθος βάλε δουρί,</l>
<l>Ἄντιφον αὖ παρὰ οὖς ἔλασε ξίφει, ἐκ δ᾽ ἔβαλ᾽ ἵππων.</l>
<l n="110">σπερχόμενος δ᾽ ἀπὸ τοῖιν ἐσύλα τεύχεα καλὰ</l>
<l>γιγνώσκων: καὶ γάρ σφε πάρος παρὰ νηυσὶ θοῇσιν</l>
<l>εἶδεν, ὅτ᾽ ἐξ Ἴδης ἄγαγεν πόδας ὠκὺς Ἀχιλλεύς.</l>
<l>ὡς δὲ λέων ἐλάφοιο ταχείης νήπια τέκνα</l>
<l>ῥηϊδίως συνέαξε λαβὼν κρατεροῖσιν ὀδοῦσιν</l>
<l n="115">ἐλθὼν εἰς εὐνήν, ἁπαλόν τέ σφ᾽ ἦτορ ἀπηύρα:</l>
<l>ἣ δ᾽ εἴ πέρ τε τύχῃσι μάλα σχεδόν, οὐ δύναταί σφι</l>
<l>χραισμεῖν: αὐτὴν γάρ μιν ὑπὸ τρόμος αἰνὸς ἱκάνει:</l>
<l>καρπαλίμως δ᾽ ἤϊξε διὰ δρυμὰ πυκνὰ καὶ ὕλην</l>
<l>σπεύδουσ᾽ ἱδρώουσα κραταιοῦ θηρὸς ὑφ᾽ ὁρμῆς:</l>
<l n="120">ὣς ἄρα τοῖς οὔ τις δύνατο χραισμῆσαι ὄλεθρον</l>
<l>Τρώων, ἀλλὰ καὶ αὐτοὶ ὑπ᾽ Ἀργείοισι φέβοντο.</l>
<milestone ed="p" n="122" unit="card" />
<l><milestone ed="P" unit="para" />αὐτὰρ ὃ Πείσανδρόν τε καὶ Ἱππόλοχον μενεχάρμην</l>
<l>υἱέας Ἀντιμάχοιο δαΐφρονος, ὅς ῥα μάλιστα</l>
<l>χρυσὸν Ἀλεξάνδροιο δεδεγμένος ἀγλαὰ δῶρα</l>
<l n="125">οὐκ εἴασχ᾽ Ἑλένην δόμεναι ξανθῷ Μενελάῳ,</l>
<l>τοῦ περ δὴ δύο παῖδε λάβε κρείων Ἀγαμέμνων</l>
<l>εἰν ἑνὶ δίφρῳ ἐόντας, ὁμοῦ δ᾽ ἔχον ὠκέας ἵππους:</l>
<l>ἐκ γάρ σφεας χειρῶν φύγον ἡνία σιγαλόεντα,</l>
<l>τὼ δὲ κυκηθήτην: ὃ δ᾽ ἐναντίον ὦρτο λέων ὣς</l>
<l n="130">Ἀτρεΐδης: τὼ δ᾽ αὖτ᾽ ἐκ δίφρου γουναζέσθην:</l>
<q direct="unspecified"><l>ζώγρει Ἀτρέος υἱέ, σὺ δ᾽ ἄξια δέξαι ἄποινα:</l>
<l>πολλὰ δ᾽ ἐν Ἀντιμάχοιο δόμοις κειμήλια κεῖται</l>
<l>χαλκός τε χρυσός τε πολύκμητός τε σίδηρος,</l>
<l>τῶν κέν τοι χαρίσαιτο πατὴρ ἀπερείσι᾽ ἄποινα,</l>
<l n="135">εἰ νῶϊ ζωοὺς πεπύθοιτ᾽ ἐπὶ νηυσὶν Ἀχαιῶν.</l></q>
<l><milestone ed="P" unit="para" />ὣς τώ γε κλαίοντε προσαυδήτην βασιλῆα</l>
<l>μειλιχίοις ἐπέεσσιν: ἀμείλικτον δ᾽ ὄπ᾽ ἄκουσαν:</l>
<l>εἰ μὲν δὴ Ἀντιμάχοιο δαΐφρονος υἱέες ἐστόν,</l>
<l>ὅς ποτ᾽ ἐνὶ Τρώων ἀγορῇ Μενέλαον ἄνωγεν</l>
<l n="140">ἀγγελίην ἐλθόντα σὺν ἀντιθέῳ Ὀδυσῆϊ</l>
<l>αὖθι κατακτεῖναι μηδ᾽ ἐξέμεν ἂψ ἐς Ἀχαιούς,</l>
<l>νῦν μὲν δὴ τοῦ πατρὸς ἀεικέα τίσετε λώβην.</l>
<l><milestone ed="P" unit="para" />ἦ, καὶ Πείσανδρον μὲν ἀφ᾽ ἵππων ὦσε χαμᾶζε</l>
<l>δουρὶ βαλὼν πρὸς στῆθος: ὃ δ᾽ ὕπτιος οὔδει ἐρείσθη.</l>
<l n="145">Ἱππόλοχος δ᾽ ἀπόρουσε, τὸν αὖ χαμαὶ ἐξενάριξε</l>
<l>χεῖρας ἀπὸ ξίφεϊ τμήξας ἀπό τ᾽ αὐχένα κόψας,</l>
<l>ὅλμον δ᾽ ὣς ἔσσευε κυλίνδεσθαι δι᾽ ὁμίλου.</l>
<l>τοὺς μὲν ἔασ᾽: ὃ δ᾽ ὅθι πλεῖσται κλονέοντο φάλαγγες,</l>
<l>τῇ ῥ᾽ ἐνόρουσ᾽, ἅμα δ᾽ ἄλλοι ἐϋκνήμιδες Ἀχαιοί.</l>
<l n="150">πεζοὶ μὲν πεζοὺς ὄλεκον φεύγοντας ἀνάγκῃ,</l>
<l>ἱππεῖς δ᾽ ἱππῆας: ὑπὸ δέ σφισιν ὦρτο κονίη</l>
<l>ἐκ πεδίου, τὴν ὦρσαν ἐρίγδουποι πόδες ἵππων</l>
<l>χαλκῷ δηϊόωντες: ἀτὰρ κρείων Ἀγαμέμνων</l>
<l>αἰὲν ἀποκτείνων ἕπετ᾽ Ἀργείοισι κελεύων.</l>
<l n="155">ὡς δ᾽ ὅτε πῦρ ἀΐδηλον ἐν ἀξύλῳ ἐμπέσῃ ὕλῃ,</l>
<l>πάντῃ τ᾽ εἰλυφόων ἄνεμος φέρει, οἳ δέ τε θάμνοι</l>
<l>πρόρριζοι πίπτουσιν ἐπειγόμενοι πυρὸς ὁρμῇ:</l>
<l>ὣς ἄρ᾽ ὑπ᾽ Ἀτρεΐδῃ Ἀγαμέμνονι πῖπτε κάρηνα</l>
<l>Τρώων φευγόντων, πολλοὶ δ᾽ ἐριαύχενες ἵπποι</l>
<l n="160">κείν᾽ ὄχεα κροτάλιζον ἀνὰ πτολέμοιο γεφύρας</l>
<l>ἡνιόχους ποθέοντες ἀμύμονας: οἳ δ᾽ ἐπὶ γαίῃ</l>
<l>κείατο, γύπεσσιν πολὺ φίλτεροι ἢ ἀλόχοισιν.</l>
<milestone ed="p" n="163" unit="card" />
<l><milestone ed="P" unit="para" />Ἕκτορα δ᾽ ἐκ βελέων ὕπαγε Ζεὺς ἔκ τε κονίης</l>
<l>ἔκ τ᾽ ἀνδροκτασίης ἔκ θ᾽ αἵματος ἔκ τε κυδοιμοῦ:</l>
<l n="165">Ἀτρεΐδης δ᾽ ἕπετο σφεδανὸν Δαναοῖσι κελεύων.</l>
<l>οἳ δὲ παρ᾽ Ἴλου σῆμα παλαιοῦ Δαρδανίδαο</l>
<l>μέσσον κὰπ πεδίον παρ᾽ ἐρινεὸν ἐσσεύοντο</l>
<l>ἱέμενοι πόλιος: ὃ δὲ κεκλήγων ἕπετ᾽ αἰεὶ</l>
<l>Ἀτρεΐδης, λύθρῳ δὲ παλάσσετο χεῖρας ἀάπτους.</l>
<l n="170">ἀλλ᾽ ὅτε δὴ Σκαιάς τε πύλας καὶ φηγὸν ἵκοντο,</l>
<l>ἔνθ᾽ ἄρα δὴ ἵσταντο καὶ ἀλλήλους ἀνέμιμνον.</l>
<l>οἳ δ᾽ ἔτι κὰμ μέσσον πεδίον φοβέοντο βόες ὥς,</l>
<l>ἅς τε λέων ἐφόβησε μολὼν ἐν νυκτὸς ἀμολγῷ</l>
<l>πάσας: τῇ δέ τ᾽ ἰῇ ἀναφαίνεται αἰπὺς ὄλεθρος:</l>
<l n="175">τῆς δ᾽ ἐξ αὐχέν᾽ ἔαξε λαβὼν κρατεροῖσιν ὀδοῦσι</l>
<l>πρῶτον, ἔπειτα δέ θ᾽ αἷμα καὶ ἔγκατα πάντα λαφύσσει:</l>
<l>ὣς τοὺς Ἀτρεΐδης ἔφεπε κρείων Ἀγαμέμνων</l>
<l>αἰὲν ἀποκτείνων τὸν ὀπίστατον: οἳ δ᾽ ἐφέβοντο.</l>
<l>πολλοὶ δὲ πρηνεῖς τε καὶ ὕπτιοι ἔκπεσον ἵππων</l>
<l n="180">Ἀτρεΐδεω ὑπὸ χερσί: περὶ πρὸ γὰρ ἔγχεϊ θῦεν.</l>
<l>ἀλλ᾽ ὅτε δὴ τάχ᾽ ἔμελλεν ὑπὸ πτόλιν αἰπύ τε τεῖχος</l>
<l>ἵξεσθαι, τότε δή ῥα πατὴρ ἀνδρῶν τε θεῶν τε</l>
<l>Ἴδης ἐν κορυφῇσι καθέζετο πιδηέσσης</l>
<l>οὐρανόθεν καταβάς: ἔχε δ᾽ ἀστεροπὴν μετὰ χερσίν.</l>
<l n="185">Ἶριν δ᾽ ὄτρυνε χρυσόπτερον ἀγγελέουσαν:</l>
<q direct="unspecified"><l>βάσκ᾽ ἴθι Ἶρι ταχεῖα, τὸν Ἕκτορι μῦθον ἐνίσπες:</l>
<l>ὄφρ᾽ ἂν μέν κεν ὁρᾷ Ἀγαμέμνονα ποιμένα λαῶν</l>
<l>θύνοντ᾽ ἐν προμάχοισιν ἐναίροντα στίχας ἀνδρῶν,</l>
<l>τόφρ᾽ ἀναχωρείτω, τὸν δ᾽ ἄλλον λαὸν ἀνώχθω</l>
<l n="190">μάρνασθαι δηΐοισι κατὰ κρατερὴν ὑσμίνην.</l>
<l>αὐτὰρ ἐπεί κ᾽ ἢ δουρὶ τυπεὶς ἢ βλήμενος ἰῷ</l>
<l>εἰς ἵππους ἅλεται, τότε οἱ κράτος ἐγγυαλίξω</l>
<l>κτείνειν εἰς ὅ κε νῆας ἐϋσσέλμους ἀφίκηται</l>
<l>δύῃ τ᾽ ἠέλιος καὶ ἐπὶ κνέφας ἱερὸν ἔλθῃ.</l></q>
<l n="195"><milestone ed="P" unit="para" />ὣς ἔφατ᾽, οὐδ᾽ ἀπίθησε ποδήνεμος ὠκέα Ἶρις,</l>
<l>βῆ δὲ κατ᾽ Ἰδαίων ὀρέων εἰς Ἴλιον ἱρήν.</l>
<l>εὗρ᾽ υἱὸν Πριάμοιο δαΐφρονος Ἕκτορα δῖον</l>
<l>ἑσταότ᾽ ἔν θ᾽ ἵπποισι καὶ ἅρμασι κολλητοῖσιν:</l>
<l>ἀγχοῦ δ᾽ ἱσταμένη προσέφη πόδας ὠκέα Ἶρις:</l>
<q direct="unspecified"><l n="200">Ἕκτορ υἱὲ Πριάμοιο Διὶ μῆτιν ἀτάλαντε</l>
<l>Ζεύς με πατὴρ προέηκε τεῒν τάδε μυθήσασθαι.</l>
<l>ὄφρ᾽ ἂν μέν κεν ὁρᾷς Ἀγαμέμνονα ποιμένα λαῶν</l>
<l>θύνοντ᾽ ἐν προμάχοισιν, ἐναίροντα στίχας ἀνδρῶν,</l>
<l>τόφρ᾽ ὑπόεικε μάχης, τὸν δ᾽ ἄλλον λαὸν ἄνωχθι</l>
<l n="205">μάρνασθαι δηΐοισι κατὰ κρατερὴν ὑσμίνην.</l>
<l>αὐτὰρ ἐπεί κ᾽ ἢ δουρὶ τυπεὶς ἢ βλήμενος ἰῷ</l>
<l>εἰς ἵππους ἅλεται, τότε τοι κράτος ἐγγυαλίξει</l>
<l>κτείνειν, εἰς ὅ κε νῆας ἐϋσσέλμους ἀφίκηαι</l>
<l>δύῃ τ᾽ ἠέλιος καὶ ἐπὶ κνέφας ἱερὸν ἔλθῃ.</l>
<milestone ed="p" n="210" unit="card" /></q>
<l n="210"><milestone ed="P" unit="para" />ἣ μὲν ἄρ᾽ ὣς εἰποῦσ᾽ ἀπέβη πόδας ὠκέα Ἶρις,</l>
<l>Ἕκτωρ δ᾽ ἐξ ὀχέων σὺν τεύχεσιν ἆλτο χαμᾶζε,</l>
<l>πάλλων δ᾽ ὀξέα δοῦρα κατὰ στρατὸν ᾤχετο πάντῃ</l>
<l>ὀτρύνων μαχέσασθαι, ἔγειρε δὲ φύλοπιν αἰνήν.</l>
<l>οἳ δ᾽ ἐλελίχθησαν καὶ ἐναντίοι ἔσταν Ἀχαιῶν,</l>
<l n="215">Ἀργεῖοι δ᾽ ἑτέρωθεν ἐκαρτύναντο φάλαγγας.</l>
<l>ἀρτύνθη δὲ μάχη, στὰν δ᾽ ἀντίοι: ἐν δ᾽ Ἀγαμέμνων</l>
<l>πρῶτος ὄρουσ᾽, ἔθελεν δὲ πολὺ προμάχεσθαι ἁπάντων.</l>
<l><milestone ed="P" unit="para" />ἔσπετε νῦν μοι Μοῦσαι Ὀλύμπια δώματ᾽ ἔχουσαι</l>
<l>ὅς τις δὴ πρῶτος Ἀγαμέμνονος ἀντίον ἦλθεν</l>
<l n="220">ἢ αὐτῶν Τρώων ἠὲ κλειτῶν ἐπικούρων.</l>
<l><milestone ed="P" unit="para" />Ἰφιδάμας Ἀντηνορίδης ἠΰς τε μέγας τε</l>
<l>ὃς τράφη ἐν Θρῄκῃ ἐριβώλακι μητέρι μήλων:</l>
<l>Κισσῆς τόν γ᾽ ἔθρεψε δόμοις ἔνι τυτθὸν ἐόντα</l>
<l>μητροπάτωρ, ὃς τίκτε Θεανὼ καλλιπάρῃον:</l>
<l n="225">αὐτὰρ ἐπεί ῥ᾽ ἥβης ἐρικυδέος ἵκετο μέτρον,</l>
<l>αὐτοῦ μιν κατέρυκε, δίδου δ᾽ ὅ γε θυγατέρα ἥν:</l>
<l>γήμας δ᾽ ἐκ θαλάμοιο μετὰ κλέος ἵκετ᾽ Ἀχαιῶν</l>
<l>σὺν δυοκαίδεκα νηυσὶ κορωνίσιν, αἵ οἱ ἕποντο.</l>
<l>τὰς μὲν ἔπειτ᾽ ἐν Περκώτῃ λίπε νῆας ἐΐσας,</l>
<l n="230">αὐτὰρ ὃ πεζὸς ἐὼν ἐς Ἴλιον εἰληλούθει:</l>
<l>ὅς ῥα τότ᾽ Ἀτρεΐδεω Ἀγαμέμνονος ἀντίον ἦλθεν.</l>
<l>οἳ δ᾽ ὅτε δὴ σχεδὸν ἦσαν ἐπ᾽ ἀλλήλοισιν ἰόντες,</l>
<l>Ἀτρεΐδης μὲν ἅμαρτε, παραὶ δέ οἱ ἐτράπετ᾽ ἔγχος,</l>
<l>Ἰφιδάμας δὲ κατὰ ζώνην θώρηκος ἔνερθε</l>
<l n="235">νύξ᾽, ἐπὶ δ᾽ αὐτὸς ἔρεισε βαρείῃ χειρὶ πιθήσας:</l>
<l>οὐδ᾽ ἔτορε ζωστῆρα παναίολον, ἀλλὰ πολὺ πρὶν</l>
<l>ἀργύρῳ ἀντομένη μόλιβος ὣς ἐτράπετ᾽ αἰχμή.</l>
<l>καὶ τό γε χειρὶ λαβὼν εὐρὺ κρείων Ἀγαμέμνων</l>
<l>ἕλκ᾽ ἐπὶ οἷ μεμαὼς ὥς τε λίς, ἐκ δ᾽ ἄρα χειρὸς</l>
<l n="240">σπάσσατο: τὸν δ᾽ ἄορι πλῆξ᾽ αὐχένα, λῦσε δὲ γυῖα.</l>
<l>ὣς ὃ μὲν αὖθι πεσὼν κοιμήσατο χάλκεον ὕπνον</l>
<l>οἰκτρὸς ἀπὸ μνηστῆς ἀλόχου, ἀστοῖσιν ἀρήγων,</l>
<l>κουριδίης, ἧς οὔ τι χάριν ἴδε, πολλὰ δ᾽ ἔδωκε:</l>
<l>πρῶθ᾽ ἑκατὸν βοῦς δῶκεν, ἔπειτα δὲ χίλι᾽ ὑπέστη</l>
<l n="245">αἶγας ὁμοῦ καὶ ὄϊς, τά οἱ ἄσπετα ποιμαίνοντο.</l>
<l>δὴ τότε γ᾽ Ἀτρεΐδης Ἀγαμέμνων ἐξενάριξε,</l>
<l>βῆ δὲ φέρων ἀν᾽ ὅμιλον Ἀχαιῶν τεύχεα καλά.</l>
<milestone ed="p" n="248" unit="card" />
<l><milestone ed="P" unit="para" />τὸν δ᾽ ὡς οὖν ἐνόησε Κόων ἀριδείκετος ἀνδρῶν</l>
<l>πρεσβυγενὴς Ἀντηνορίδης, κρατερόν ῥά ἑ πένθος</l>
<l n="250">ὀφθαλμοὺς ἐκάλυψε κασιγνήτοιο πεσόντος.</l>
<l>στῆ δ᾽ εὐρὰξ σὺν δουρὶ λαθὼν Ἀγαμέμνονα δῖον,</l>
<l>νύξε δέ μιν κατὰ χεῖρα μέσην ἀγκῶνος ἔνερθε,</l>
<l>ἀντικρὺ δὲ διέσχε φαεινοῦ δουρὸς ἀκωκή.</l>
<l>ῥίγησέν τ᾽ ἄρ᾽ ἔπειτα ἄναξ ἀνδρῶν Ἀγαμέμνων:</l>
<l n="255">ἀλλ᾽ οὐδ᾽ ὧς ἀπέληγε μάχης ἠδὲ πτολέμοιο,</l>
<l>ἀλλ᾽ ἐπόρουσε Κόωνι ἔχων ἀνεμοτρεφὲς ἔγχος.</l>
<l>ἤτοι ὃ Ἰφιδάμαντα κασίγνητον καὶ ὄπατρον</l>
<l>ἕλκε ποδὸς μεμαώς, καὶ ἀΰτει πάντας ἀρίστους:</l>
<l>τὸν δ᾽ ἕλκοντ᾽ ἀν᾽ ὅμιλον ὑπ᾽ ἀσπίδος ὀμφαλοέσσης</l>
<l n="260">οὔτησε ξυστῷ χαλκήρεϊ, λῦσε δὲ γυῖα:</l>
<l>τοῖο δ᾽ ἐπ᾽ Ἰφιδάμαντι κάρη ἀπέκοψε παραστάς.</l>
<l>ἔνθ᾽ Ἀντήνορος υἷες ὑπ᾽ Ἀτρεΐδῃ βασιλῆϊ</l>
<l>πότμον ἀναπλήσαντες ἔδυν δόμον Ἄϊδος εἴσω.</l>
<l><milestone ed="P" unit="para" />αὐτὰρ ὃ τῶν ἄλλων ἐπεπωλεῖτο στίχας ἀνδρῶν</l>
<l n="265">ἔγχεΐ τ᾽ ἄορί τε μεγάλοισί τε χερμαδίοισιν,</l>
<l>ὄφρά οἱ αἷμ᾽ ἔτι θερμὸν ἀνήνοθεν ἐξ ὠτειλῆς.</l>
<l>αὐτὰρ ἐπεὶ τὸ μὲν ἕλκος ἐτέρσετο, παύσατο δ᾽ αἷμα,</l>
<l>ὀξεῖαι δ᾽ ὀδύναι δῦνον μένος Ἀτρεΐδαο.</l>
<l>ὡς δ᾽ ὅτ᾽ ἂν ὠδίνουσαν ἔχῃ βέλος ὀξὺ γυναῖκα</l>
<l n="270">δριμύ, τό τε προϊεῖσι μογοστόκοι Εἰλείθυιαι</l>
<l>Ἥρης θυγατέρες πικρὰς ὠδῖνας ἔχουσαι,</l>
<l>ὣς ὀξεῖ᾽ ὀδύναι δῦνον μένος Ἀτρεΐδαο.</l>
<l>ἐς δίφρον δ᾽ ἀνόρουσε, καὶ ἡνιόχῳ ἐπέτελλε</l>
<l>νηυσὶν ἔπι γλαφυρῇσιν ἐλαυνέμεν: ἤχθετο γὰρ κῆρ.</l>
<l n="275">ἤϋσεν δὲ διαπρύσιον Δαναοῖσι γεγωνώς:</l>
<q direct="unspecified"><l>ὦ φίλοι Ἀργείων ἡγήτορες ἠδὲ μέδοντες</l>
<l>ὑμεῖς μὲν νῦν νηυσὶν ἀμύνετε ποντοπόροισι</l>
<l>φύλοπιν ἀργαλέην, ἐπεὶ οὐκ ἐμὲ μητίετα Ζεὺς</l>
<l>εἴασε Τρώεσσι πανημέριον πολεμίζειν.</l></q>
<l n="280"><milestone ed="P" unit="para" />ὣς ἔφαθ᾽, ἡνίοχος δ᾽ ἵμασεν καλλίτριχας ἵππους</l>
<l>νῆας ἔπι γλαφυράς: τὼ δ᾽ οὐκ ἀέκοντε πετέσθην:</l>
<l>ἄφρεον δὲ στήθεα, ῥαίνοντο δὲ νέρθε κονίῃ</l>
<l>τειρόμενον βασιλῆα μάχης ἀπάνευθε φέροντες.</l>
<l><milestone ed="P" unit="para" />Ἕκτωρ δ᾽ ὡς ἐνόησ᾽ Ἀγαμέμνονα νόσφι κιόντα</l>
<l n="285">Τρωσί τε καὶ Λυκίοισιν ἐκέκλετο μακρὸν ἀΰσας:</l>
<q direct="unspecified"><l>Τρῶες καὶ Λύκιοι καὶ Δάρδανοι ἀγχιμαχηταὶ</l>
<l>ἀνέρες ἔστε φίλοι, μνήσασθε δὲ θούριδος ἀλκῆς.</l>
<l>οἴχετ᾽ ἀνὴρ ὤριστος, ἐμοὶ δὲ μέγ᾽ εὖχος ἔδωκε</l>
<l>Ζεὺς Κρονίδης: ἀλλ᾽ ἰθὺς ἐλαύνετε μώνυχας ἵππους</l>
<l n="290">ἰφθίμων Δαναῶν, ἵν᾽ ὑπέρτερον εὖχος ἄρησθε.</l>
<milestone ed="p" n="291" unit="card" /></q>
<l><milestone ed="P" unit="para" />ὣς εἰπὼν ὄτρυνε μένος καὶ θυμὸν ἑκάστου.</l>
<l>ὡς δ᾽ ὅτε πού τις θηρητὴρ κύνας ἀργιόδοντας</l>
<l>σεύῃ ἐπ᾽ ἀγροτέρῳ συῒ καπρίῳ ἠὲ λέοντι,</l>
<l>ὣς ἐπ᾽ Ἀχαιοῖσιν σεῦε Τρῶας μεγαθύμους</l>
<l n="295">Ἕκτωρ Πριαμίδης βροτολοιγῷ ἶσος Ἄρηϊ.</l>
<l>αὐτὸς δ᾽ ἐν πρώτοισι μέγα φρονέων ἐβεβήκει,</l>
<l>ἐν δ᾽ ἔπεσ᾽ ὑσμίνῃ ὑπεραέϊ ἶσος ἀέλλῃ,</l>
<l>ἥ τε καθαλλομένη ἰοειδέα πόντον ὀρίνει.</l>
<l><milestone ed="P" unit="para" />ἔνθα τίνα πρῶτον, τίνα δ᾽ ὕστατον ἐξενάριξεν</l>
<l n="300">Ἕκτωρ Πριαμίδης, ὅτε οἱ Ζεὺς κῦδος ἔδωκεν;</l>
<l>Ἀσαῖον μὲν πρῶτα καὶ Αὐτόνοον καὶ Ὀπίτην</l>
<l>καὶ Δόλοπα Κλυτίδην καὶ Ὀφέλτιον ἠδ᾽ Ἀγέλαον</l>
<l>Αἴσυμνόν τ᾽ Ὦρόν τε καὶ Ἱππόνοον μενεχάρμην.</l>
<l>τοὺς ἄρ᾽ ὅ γ᾽ ἡγεμόνας Δαναῶν ἕλεν, αὐτὰρ ἔπειτα</l>
<l n="305">πληθύν, ὡς ὁπότε νέφεα Ζέφυρος στυφελίξῃ</l>
<l>ἀργεστᾶο Νότοιο βαθείῃ λαίλαπι τύπτων:</l>
<l>πολλὸν δὲ τρόφι κῦμα κυλίνδεται, ὑψόσε δ᾽ ἄχνη</l>
<l>σκίδναται ἐξ ἀνέμοιο πολυπλάγκτοιο ἰωῆς:</l>
<l>ὣς ἄρα πυκνὰ καρήαθ᾽ ὑφ᾽ Ἕκτορι δάμνατο λαῶν.</l>
<l n="310"><milestone ed="P" unit="para" />ἔνθά κε λοιγὸς ἔην καὶ ἀμήχανα ἔργα γένοντο,</l>
<l>καί νύ κεν ἐν νήεσσι πέσον φεύγοντες Ἀχαιοί,</l>
<l>εἰ μὴ Τυδεΐδῃ Διομήδεϊ κέκλετ᾽ Ὀδυσσεύς:</l>
<l>Τυδεΐδη τί παθόντε λελάσμεθα θούριδος ἀλκῆς;</l>
<l>ἀλλ᾽ ἄγε δεῦρο πέπον, παρ᾽ ἔμ᾽ ἵσταο: δὴ γὰρ ἔλεγχος</l>
<l n="315">ἔσσεται εἴ κεν νῆας ἕλῃ κορυθαίολος Ἕκτωρ.</l>
<l><milestone ed="P" unit="para" />τὸν δ᾽ ἀπαμειβόμενος προσέφη κρατερὸς Διομήδης:</l>
<q direct="unspecified"><l>ἤτοι ἐγὼ μενέω καὶ τλήσομαι: ἀλλὰ μίνυνθα</l>
<l>ἡμέων ἔσσεται ἦδος, ἐπεὶ νεφεληγερέτα Ζεὺς</l>
<l>Τρωσὶν δὴ βόλεται δοῦναι κράτος ἠέ περ ἡμῖν.</l></q>
<l n="320"><milestone ed="P" unit="para" />ἦ καὶ Θυμβραῖον μὲν ἀφ᾽ ἵππων ὦσε χαμᾶζε</l>
<l>δουρὶ βαλὼν κατὰ μαζὸν ἀριστερόν: αὐτὰρ Ὀδυσσεὺς</l>
<l>ἀντίθεον θεράποντα Μολίονα τοῖο ἄνακτος.</l>
<l>τοὺς μὲν ἔπειτ᾽ εἴασαν, ἐπεὶ πολέμου ἀπέπαυσαν:</l>
<l>τὼ δ᾽ ἀν᾽ ὅμιλον ἰόντε κυδοίμεον, ὡς ὅτε κάπρω</l>
<l n="325">ἐν κυσὶ θηρευτῇσι μέγα φρονέοντε πέσητον:</l>
<l>ὣς ὄλεκον Τρῶας πάλιν ὀρμένω: αὐτὰρ Ἀχαιοὶ</l>
<l>ἀσπασίως φεύγοντες ἀνέπνεον Ἕκτορα δῖον.</l>
<l><milestone ed="P" unit="para" />ἔνθ᾽ ἑλέτην δίφρόν τε καὶ ἀνέρε δήμου ἀρίστω</l>
<l>υἷε δύω Μέροπος Περκωσίου, ὃς περὶ πάντων</l>
<l n="330">ᾔδεε μαντοσύνας, οὐδὲ οὓς παῖδας ἔασκε</l>
<l>στείχειν ἐς πόλεμον φθισήνορα: τὼ δέ οἱ οὔ τι</l>
<l>πειθέσθην: κῆρες γὰρ ἄγον μέλανος θανάτοιο.</l>
<l>τοὺς μὲν Τυδεΐδης δουρικλειτὸς Διομήδης</l>
<l>θυμοῦ καὶ ψυχῆς κεκαδὼν κλυτὰ τεύχε᾽ ἀπηύρα:</l>
<l n="335">Ἱππόδαμον δ᾽ Ὀδυσεὺς καὶ Ὑπείροχον ἐξενάριξεν.</l>
<milestone ed="p" n="336" unit="card" />
<l><milestone ed="P" unit="para" />ἔνθά σφιν κατὰ ἶσα μάχην ἐτάνυσσε Κρονίων</l>
<l>ἐξ Ἴδης καθορῶν: τοὶ δ᾽ ἀλλήλους ἐνάριζον.</l>
<l>ἤτοι Τυδέος υἱὸς Ἀγάστροφον οὔτασε δουρὶ</l>
<l>Παιονίδην ἥρωα κατ᾽ ἰσχίον: οὐ δέ οἱ ἵπποι</l>
<l n="340">ἐγγὺς ἔσαν προφυγεῖν, ἀάσατο δὲ μέγα θυμῷ.</l>
<l>τοὺς μὲν γὰρ θεράπων ἀπάνευθ᾽ ἔχεν, αὐτὰρ ὃ πεζὸς</l>
<l>θῦνε διὰ προμάχων, εἷος φίλον ὤλεσε θυμόν.</l>
<l>Ἕκτωρ δ᾽ ὀξὺ νόησε κατὰ στίχας, ὦρτο δ᾽ ἐπ᾽ αὐτοὺς</l>
<l>κεκλήγων: ἅμα δὲ Τρώων εἵποντο φάλαγγες.</l>
<l n="345">τὸν δὲ ἰδὼν ῥίγησε βοὴν ἀγαθὸς Διομήδης,</l>
<l>αἶψα δ᾽ Ὀδυσσῆα προσεφώνεεν ἐγγὺς ἐόντα:</l>
<q direct="unspecified"><l>νῶϊν δὴ τόδε πῆμα κυλίνδεται ὄβριμος Ἕκτωρ:</l>
<l>ἀλλ᾽ ἄγε δὴ στέωμεν καὶ ἀλεξώμεσθα μένοντες.</l></q>
<l><milestone ed="P" unit="para" />ἦ ῥα, καὶ ἀμπεπαλὼν προΐει δολιχόσκιον ἔγχος</l>
<l n="350">καὶ βάλεν, οὐδ᾽ ἀφάμαρτε τιτυσκόμενος κεφαλῆφιν,</l>
<l>ἄκρην κὰκ κόρυθα: πλάγχθη δ᾽ ἀπὸ χαλκόφι χαλκός,</l>
<l>οὐδ᾽ ἵκετο χρόα καλόν: ἐρύκακε γὰρ τρυφάλεια</l>
<l>τρίπτυχος αὐλῶπις, τήν οἱ πόρε Φοῖβος Ἀπόλλων.</l>
<l>Ἕκτωρ δ᾽ ὦκ᾽ ἀπέλεθρον ἀνέδραμε, μίκτο δ᾽ ὁμίλῳ,</l>
<l n="355">στῆ δὲ γνὺξ ἐριπὼν καὶ ἐρείσατο χειρὶ παχείῃ</l>
<l>γαίης: ἀμφὶ δὲ ὄσσε κελαινὴ νὺξ ἐκάλυψεν.</l>
<l>ὄφρα δὲ Τυδεΐδης μετὰ δούρατος ᾤχετ᾽ ἐρωὴν</l>
<l>τῆλε διὰ προμάχων, ὅθι οἱ καταείσατο γαίης</l>
<l>τόφρ᾽ Ἕκτωρ ἔμπνυτο, καὶ ἂψ ἐς δίφρον ὀρούσας</l>
<l n="360">ἐξέλασ᾽ ἐς πληθύν, καὶ ἀλεύατο κῆρα μέλαιναν.</l>
<l>δουρὶ δ᾽ ἐπαΐσσων προσέφη κρατερὸς Διομήδης:</l>
<q direct="unspecified"><l>ἐξ αὖ νῦν ἔφυγες θάνατον κύον: ἦ τέ τοι ἄγχι</l>
<l>ἦλθε κακόν: νῦν αὖτέ σ᾽ ἐρύσατο Φοῖβος Ἀπόλλων</l>
<l>ᾧ μέλλεις εὔχεσθαι ἰὼν ἐς δοῦπον ἀκόντων.</l>
<l n="365">ἦ θήν σ᾽ ἐξανύω γε καὶ ὕστερον ἀντιβολήσας,</l>
<l>εἴ πού τις καὶ ἔμοιγε θεῶν ἐπιτάρροθός ἐστι.</l>
<l>νῦν αὖ τοὺς ἄλλους ἐπιείσομαι, ὅν κε κιχείω.</l>
<milestone ed="p" n="368" unit="card" />
<l><milestone ed="P" unit="para" />ἦ, καὶ Παιονίδην δουρὶ κλυτὸν ἐξενάριζεν.</l>
<l>αὐτὰρ Ἀλέξανδρος Ἑλένης πόσις ἠϋκόμοιο</l>
<l n="370">Τυδεΐδῃ ἔπι τόξα τιταίνετο ποιμένι λαῶν,</l>
<l>στήλῃ κεκλιμένος ἀνδροκμήτῳ ἐπὶ τύμβῳ</l>
<l>Ἴλου Δαρδανίδαο, παλαιοῦ δημογέροντος.</l>
<l>ἤτοι ὃ μὲν θώρηκα Ἀγαστρόφου ἰφθίμοιο</l>
<l>αἴνυτ᾽ ἀπὸ στήθεσφι παναίολον ἀσπίδα τ᾽ ὤμων</l>
<l n="375">καὶ κόρυθα βριαρήν: ὃ δὲ τόξου πῆχυν ἄνελκε</l>
<l>καὶ βάλεν, οὐδ᾽ ἄρα μιν ἅλιον βέλος ἔκφυγε χειρός,</l>
<l>ταρσὸν δεξιτεροῖο ποδός: διὰ δ᾽ ἀμπερὲς ἰὸς</l>
<l>ἐν γαίῃ κατέπηκτο: ὃ δὲ μάλα ἡδὺ γελάσσας</l>
<l>ἐκ λόχου ἀμπήδησε καὶ εὐχόμενος ἔπος ηὔδα:</l>
<q direct="unspecified"><l n="380">βέβληαι οὐδ᾽ ἅλιον βέλος ἔκφυγεν: ὡς ὄφελόν τοι</l>
<l>νείατον ἐς κενεῶνα βαλὼν ἐκ θυμὸν ἑλέσθαι.</l>
<l>οὕτω κεν καὶ Τρῶες ἀνέπνευσαν κακότητος,</l>
<l>οἵ τέ σε πεφρίκασι λέονθ᾽ ὡς μηκάδες αἶγες.</l>
<l><milestone ed="P" unit="para" />τὸν δ᾽ οὐ ταρβήσας προσέφη κρατερὸς Διομήδης:</l>
<q direct="unspecified"><l n="385">τοξότα λωβητὴρ κέρᾳ ἀγλαὲ παρθενοπῖπα</l>
<l>εἰ μὲν δὴ ἀντίβιον σὺν τεύχεσι πειρηθείης,</l>
<l>οὐκ ἄν τοι χραίσμῃσι βιὸς καὶ ταρφέες ἰοί:</l>
<l>νῦν δέ μ᾽ ἐπιγράψας ταρσὸν ποδὸς εὔχεαι αὔτως.</l>
<l>οὐκ ἀλέγω, ὡς εἴ με γυνὴ βάλοι ἢ πάϊς ἄφρων:</l>
<l n="390">κωφὸν γὰρ βέλος ἀνδρὸς ἀνάλκιδος οὐτιδανοῖο.</l>
<l>ἦ τ᾽ ἄλλως ὑπ᾽ ἐμεῖο, καὶ εἴ κ᾽ ὀλίγον περ ἐπαύρῃ,</l>
<l>ὀξὺ βέλος πέλεται, καὶ ἀκήριον αἶψα τίθησι.</l>
<l>τοῦ δὲ γυναικὸς μέν τ᾽ ἀμφίδρυφοί εἰσι παρειαί,</l>
<l>παῖδες δ᾽ ὀρφανικοί: ὃ δέ θ᾽ αἵματι γαῖαν ἐρεύθων</l>
<l n="395">πύθεται, οἰωνοὶ δὲ περὶ πλέες ἠὲ γυναῖκες.</l></q>
<l><milestone ed="P" unit="para" />ὣς φάτο, τοῦ δ᾽ Ὀδυσεὺς δουρικλυτὸς ἐγγύθεν ἐλθὼν</l>
<l>ἔστη πρόσθ᾽: ὃ δ᾽ ὄπισθε καθεζόμενος βέλος ὠκὺ</l>
<l>ἐκ ποδὸς ἕλκ᾽, ὀδύνη δὲ διὰ χροὸς ἦλθ᾽ ἀλεγεινή.</l>
<l>ἐς δίφρον δ᾽ ἀνόρουσε, καὶ ἡνιόχῳ ἐπέτελλε</l>
<l n="400">νηυσὶν ἔπι γλαφυρῇσιν ἐλαυνέμεν: ἤχθετο γὰρ κῆρ.</l>
<l><milestone ed="P" unit="para" />οἰώθη δ᾽ Ὀδυσεὺς δουρὶ κλυτός, οὐδέ τις αὐτῷ</l>
<l>Ἀργείων παρέμεινεν, ἐπεὶ φόβος ἔλλαβε πάντας:</l>
<l>ὀχθήσας δ᾽ ἄρα εἶπε πρὸς ὃν μεγαλήτορα θυμόν:</l>
<l>ὤ μοι ἐγὼ τί πάθω; μέγα μὲν κακὸν αἴ κε φέβωμαι</l>
<l n="405">πληθὺν ταρβήσας: τὸ δὲ ῥίγιον αἴ κεν ἁλώω</l>
<l>μοῦνος: τοὺς δ᾽ ἄλλους Δαναοὺς ἐφόβησε Κρονίων.</l>
<l>ἀλλὰ τί ἤ μοι ταῦτα φίλος διελέξατο θυμός;</l>
<l>οἶδα γὰρ ὅττι κακοὶ μὲν ἀποίχονται πολέμοιο,</l>
<l>ὃς δέ κ᾽ ἀριστεύῃσι μάχῃ ἔνι τὸν δὲ μάλα χρεὼ</l>
<l n="410">ἑστάμεναι κρατερῶς, ἤ τ᾽ ἔβλητ᾽ ἤ τ᾽ ἔβαλ᾽ ἄλλον.</l>
<milestone ed="p" n="411" unit="card" />
<l><milestone ed="P" unit="para" />εἷος ὃ ταῦθ᾽ ὥρμαινε κατὰ φρένα καὶ κατὰ θυμόν,</l>
<l>τόφρα δ᾽ ἐπὶ Τρώων στίχες ἤλυθον ἀσπιστάων,</l>
<l>ἔλσαν δ᾽ ἐν μέσσοισι, μετὰ σφίσι πῆμα τιθέντες.</l>
<l>ὡς δ᾽ ὅτε κάπριον ἀμφὶ κύνες θαλεροί τ᾽ αἰζηοὶ</l>
<l n="415">σεύωνται, ὃ δέ τ᾽ εἶσι βαθείης ἐκ ξυλόχοιο</l>
<l>θήγων λευκὸν ὀδόντα μετὰ γναμπτῇσι γένυσσιν,</l>
<l>ἀμφὶ δέ τ᾽ ἀΐσσονται, ὑπαὶ δέ τε κόμπος ὀδόντων</l>
<l>γίγνεται, οἳ δὲ μένουσιν ἄφαρ δεινόν περ ἐόντα,</l>
<l>ὥς ῥα τότ᾽ ἀμφ᾽ Ὀδυσῆα Διῒ φίλον ἐσσεύοντο</l>
<l n="420">Τρῶες: ὃ δὲ πρῶτον μὲν ἀμύμονα Δηϊοπίτην</l>
<l>οὔτασεν ὦμον ὕπερθεν ἐπάλμενος ὀξέϊ δουρί,</l>
<l>αὐτὰρ ἔπειτα Θόωνα καὶ Ἔννομον ἐξενάριξε.</l>
<l>Χερσιδάμαντα δ᾽ ἔπειτα καθ᾽ ἵππων ἀΐξαντα</l>
<l>δουρὶ κατὰ πρότμησιν ὑπ᾽ ἀσπίδος ὀμφαλοέσσης</l>
<l n="425">νύξεν: ὃ δ᾽ ἐν κονίῃσι πεσὼν ἕλε γαῖαν ἀγοστῷ.</l>
<l>τοὺς μὲν ἔασ᾽, ὃ δ᾽ ἄρ᾽ Ἱππασίδην Χάροπ᾽ οὔτασε δουρὶ</l>
<l>αὐτοκασίγνητον εὐηφενέος Σώκοιο.</l>
<l>τῷ δ᾽ ἐπαλεξήσων Σῶκος κίεν ἰσόθεος φώς,</l>
<l>στῆ δὲ μάλ᾽ ἐγγὺς ἰὼν καί μιν πρὸς μῦθον ἔειπεν</l>
<q direct="unspecified"><l n="430">ὦ Ὀδυσεῦ πολύαινε δόλων ἆτ᾽ ἠδὲ πόνοιο</l>
<l>σήμερον ἢ δοιοῖσιν ἐπεύξεαι Ἱππασίδῃσι</l>
<l>τοιώδ᾽ ἄνδρε κατακτείνας καὶ τεύχε᾽ ἀπούρας,</l>
<l>ἤ κεν ἐμῷ ὑπὸ δουρὶ τυπεὶς ἀπὸ θυμὸν ὀλέσσῃς.</l></q>
<l><milestone ed="P" unit="para" />ὣς εἰπὼν οὔτησε κατ᾽ ἀσπίδα πάντοσ᾽ ἐΐσην.</l>
<l n="435">διὰ μὲν ἀσπίδος ἦλθε φαεινῆς ὄβριμον ἔγχος,</l>
<l>καὶ διὰ θώρηκος πολυδαιδάλου ἠρήρειστο,</l>
<l>πάντα δ᾽ ἀπὸ πλευρῶν χρόα ἔργαθεν, οὐδ᾽ ἔτ᾽ ἔασε</l>
<l>Παλλὰς Ἀθηναίη μιχθήμεναι ἔγκασι φωτός.</l>
<l>γνῶ δ᾽ Ὀδυσεὺς ὅ οἱ οὔ τι τέλος κατακαίριον ἦλθεν,</l>
<l n="440">ἂψ δ᾽ ἀναχωρήσας Σῶκον πρὸς μῦθον ἔειπεν:</l>
<q direct="unspecified"><l>ἆ δείλ᾽ ἦ μάλα δή σε κιχάνεται αἰπὺς ὄλεθρος.</l>
<l>ἤτοι μέν ῥ᾽ ἔμ᾽ ἔπαυσας ἐπὶ Τρώεσσι μάχεσθαι:</l>
<l>σοὶ δ᾽ ἐγὼ ἐνθάδε φημὶ φόνον καὶ κῆρα μέλαιναν</l>
<l>ἤματι τῷδ᾽ ἔσσεσθαι, ἐμῷ δ᾽ ὑπὸ δουρὶ δαμέντα</l>
<l n="445">εὖχος ἐμοὶ δώσειν, ψυχὴν δ᾽ Ἄϊδι κλυτοπώλῳ.</l>
<l><milestone ed="P" unit="para" />ἦ, καὶ ὃ μὲν φύγαδ᾽ αὖτις ὑποστρέψας ἐβεβήκει,</l>
<l>τῷ δὲ μεταστρεφθέντι μεταφρένῳ ἐν δόρυ πῆξεν</l>
<l>ὤμων μεσσηγύς, διὰ δὲ στήθεσφιν ἔλασσε,</l>
<l>δούπησεν δὲ πεσών: ὃ δ᾽ ἐπεύξατο δῖος Ὀδυσσεύς:</l>
<q direct="unspecified"><l n="450">ὦ Σῶχ᾽ Ἱππάσου υἱὲ δαΐφρονος ἱπποδάμοιο</l>
<l>φθῆ σε τέλος θανάτοιο κιχήμενον, οὐδ᾽ ὑπάλυξας.</l>
<l>ἆ δείλ᾽ οὐ μὲν σοί γε πατὴρ καὶ πότνια μήτηρ</l>
<l>ὄσσε καθαιρήσουσι θανόντι περ, ἀλλ᾽ οἰωνοὶ</l>
<l>ὠμησταὶ ἐρύουσι, περὶ πτερὰ πυκνὰ βαλόντες.</l>
<l n="455">αὐτὰρ ἔμ᾽, εἴ κε θάνω, κτεριοῦσί γε δῖοι Ἀχαιοί.</l>
<milestone ed="p" n="456" unit="card" /></q>
<l><milestone ed="P" unit="para" />ὣς εἰπὼν Σώκοιο δαΐφρονος ὄβριμον ἔγχος</l>
<l>ἔξω τε χροὸς ἕλκε καὶ ἀσπίδος ὀμφαλοέσσης:</l>
<l>αἷμα δέ οἱ σπασθέντος ἀνέσσυτο, κῆδε δὲ θυμόν.</l>
<l>Τρῶες δὲ μεγάθυμοι ὅπως ἴδον αἷμ᾽ Ὀδυσῆος</l>
<l n="460">κεκλόμενοι καθ᾽ ὅμιλον ἐπ᾽ αὐτῷ πάντες ἔβησαν.</l>
<l>αὐτὰρ ὅ γ᾽ ἐξοπίσω ἀνεχάζετο, αὖε δ᾽ ἑταίρους.</l>
<l>τρὶς μὲν ἔπειτ᾽ ἤϋσεν ὅσον κεφαλὴ χάδε φωτός,</l>
<l>τρὶς δ᾽ ἄϊεν ἰάχοντος ἄρηι φίλος Μενέλαος.</l>
<l>αἶψα δ᾽ ἄρ᾽ Αἴαντα προσεφώνεεν ἐγγὺς ἐόντα:</l>
<q direct="unspecified"><l n="465">Αἶαν διογενὲς Τελαμώνιε κοίρανε λαῶν</l>
<l>ἀμφί μ᾽ Ὀδυσσῆος ταλασίφρονος ἵκετ᾽ ἀϋτὴ</l>
<l>τῷ ἰκέλη ὡς εἴ ἑ βιῴατο μοῦνον ἐόντα</l>
<l>Τρῶες ἀποτμήξαντες ἐνὶ κρατερῇ ὑσμίνῃ.</l>
<l>ἀλλ᾽ ἴομεν καθ᾽ ὅμιλον: ἀλεξέμεναι γὰρ ἄμεινον.</l>
<l n="470">δείδω μή τι πάθῃσιν ἐνὶ Τρώεσσι μονωθεὶς</l>
<l>ἐσθλὸς ἐών, μεγάλη δὲ ποθὴ Δαναοῖσι γένηται.</l></q>
<l><milestone ed="P" unit="para" />ὣς εἰπὼν ὃ μὲν ἦρχ᾽, ὃ δ᾽ ἅμ᾽ ἕσπετο ἰσόθεος φώς.</l>
<l>εὗρον ἔπειτ᾽ Ὀδυσῆα Διῒ φίλον: ἀμφὶ δ᾽ ἄρ᾽ αὐτὸν</l>
<l>Τρῶες ἕπονθ᾽ ὡς εἴ τε δαφοινοὶ θῶες ὄρεσφιν</l>
<l n="475">ἀμφ᾽ ἔλαφον κεραὸν βεβλημένον, ὅν τ᾽ ἔβαλ᾽ ἀνὴρ</l>
<l>ἰῷ ἀπὸ νευρῆς: τὸν μέν τ᾽ ἤλυξε πόδεσσι</l>
<l>φεύγων, ὄφρ᾽ αἷμα λιαρὸν καὶ γούνατ᾽ ὀρώρῃ:</l>
<l>αὐτὰρ ἐπεὶ δὴ τόν γε δαμάσσεται ὠκὺς ὀϊστός,</l>
<l>ὠμοφάγοι μιν θῶες ἐν οὔρεσι δαρδάπτουσιν</l>
<l n="480">ἐν νέμεϊ σκιερῷ: ἐπί τε λῖν ἤγαγε δαίμων</l>
<l>σίντην: θῶες μέν τε διέτρεσαν, αὐτὰρ ὃ δάπτει:</l>
<l>ὥς ῥα τότ᾽ ἀμφ᾽ Ὀδυσῆα δαΐφρονα ποικιλομήτην</l>
<l>Τρῶες ἕπον πολλοί τε καὶ ἄλκιμοι, αὐτὰρ ὅ γ᾽ ἥρως</l>
<l>ἀΐσσων ᾧ ἔγχει ἀμύνετο νηλεὲς ἦμαρ.</l>
<l n="485">Αἴας δ᾽ ἐγγύθεν ἦλθε φέρων σάκος ἠΰτε πύργον,</l>
<l>στῆ δὲ παρέξ: Τρῶες δὲ διέτρεσαν ἄλλυδις ἄλλος.</l>
<l>ἤτοι τὸν Μενέλαος ἀρήϊος ἔξαγ᾽ ὁμίλου</l>
<l>χειρὸς ἔχων, εἷος θεράπων σχεδὸν ἤλασεν ἵππους.</l>
<milestone ed="p" n="489" unit="card" />
<l><milestone ed="P" unit="para" />Αἴας δὲ Τρώεσσιν ἐπάλμενος εἷλε Δόρυκλον</l>
<l n="490">Πριαμίδην νόθον υἱόν, ἔπειτα δὲ Πάνδοκον οὖτα,</l>
<l>οὖτα δὲ Λύσανδρον καὶ Πύρασον ἠδὲ Πυλάρτην.</l>
<l>ὡς δ᾽ ὁπότε πλήθων ποταμὸς πεδίον δὲ κάτεισι</l>
<l>χειμάρρους κατ᾽ ὄρεσφιν ὀπαζόμενος Διὸς ὄμβρῳ,</l>
<l>πολλὰς δὲ δρῦς ἀζαλέας, πολλὰς δέ τε πεύκας</l>
<l n="495">ἐσφέρεται, πολλὸν δέ τ᾽ ἀφυσγετὸν εἰς ἅλα βάλλει,</l>
<l>ὣς ἔφεπε κλονέων πεδίον τότε φαίδιμος Αἴας,</l>
<l>δαΐζων ἵππους τε καὶ ἀνέρας: οὐδέ πω Ἕκτωρ</l>
<l>πεύθετ᾽, ἐπεί ῥα μάχης ἐπ᾽ ἀριστερὰ μάρνατο πάσης</l>
<l>ὄχθας πὰρ ποταμοῖο Σκαμάνδρου, τῇ ῥα μάλιστα</l>
<l n="500">ἀνδρῶν πῖπτε κάρηνα, βοὴ δ᾽ ἄσβεστος ὀρώρει</l>
<l>Νέστορά τ᾽ ἀμφὶ μέγαν καὶ ἀρήϊον Ἰδομενῆα.</l>
<l>Ἕκτωρ μὲν μετὰ τοῖσιν ὁμίλει μέρμερα ῥέζων</l>
<l>ἔγχεΐ θ᾽ ἱπποσύνῃ τε, νέων δ᾽ ἀλάπαζε φάλαγγας:</l>
<l>οὐδ᾽ ἄν πω χάζοντο κελεύθου δῖοι Ἀχαιοὶ</l>
<l n="505">εἰ μὴ Ἀλέξανδρος Ἑλένης πόσις ἠϋκόμοιο</l>
<l>παῦσεν ἀριστεύοντα Μαχάονα ποιμένα λαῶν,</l>
<l>ἰῷ τριγλώχινι βαλὼν κατὰ δεξιὸν ὦμον.</l>
<l>τῷ ῥα περίδεισαν μένεα πνείοντες Ἀχαιοὶ</l>
<l>μή πώς μιν πολέμοιο μετακλινθέντος ἕλοιεν.</l>
<l n="510">αὐτίκα δ᾽ Ἰδομενεὺς προσεφώνεε Νέστορα δῖον:</l>
<q direct="unspecified"><l>ὦ Νέστορ Νηληϊάδη μέγα κῦδος Ἀχαιῶν</l>
<l>ἄγρει σῶν ὀχέων ἐπιβήσεο, πὰρ δὲ Μαχάων</l>
<l>βαινέτω, ἐς νῆας δὲ τάχιστ᾽ ἔχε μώνυχας ἵππους:</l>
<l>ἰητρὸς γὰρ ἀνὴρ πολλῶν ἀντάξιος ἄλλων</l>
<l n="515">ἰούς τ᾽ ἐκτάμνειν ἐπί τ᾽ ἤπια φάρμακα πάσσειν.</l></q>
<l><milestone ed="P" unit="para" />ὣς ἔφατ᾽, οὐδ᾽ ἀπίθησε Γερήνιος ἱππότα Νέστωρ.</l>
<l>αὐτίκα δ᾽ ὧν ὀχέων ἐπεβήσετο, πὰρ δὲ Μαχάων</l>
<l>βαῖν᾽ Ἀσκληπιοῦ υἱὸς ἀμύμονος ἰητῆρος:</l>
<l>μάστιξεν δ᾽ ἵππους, τὼ δ᾽ οὐκ ἀέκοντε πετέσθην</l>
<l n="520">νῆας ἔπι γλαφυράς: τῇ γὰρ φίλον ἔπλετο θυμῷ.</l>
<l><milestone ed="P" unit="para" />Κεβριόνης δὲ Τρῶας ὀρινομένους ἐνόησεν</l>
<l>Ἕκτορι παρβεβαώς, καί μιν πρὸς μῦθον ἔειπεν:</l>
<q direct="unspecified"><l>Ἕκτορ νῶϊ μὲν ἐνθάδ᾽ ὁμιλέομεν Δαναοῖσιν</l>
<l>ἐσχατιῇ πολέμοιο δυσηχέος: οἳ δὲ δὴ ἄλλοι</l>
<l n="525">Τρῶες ὀρίνονται ἐπιμὶξ ἵπποι τε καὶ αὐτοί.</l>
<l>Αἴας δὲ κλονέει Τελαμώνιος: εὖ δέ μιν ἔγνων:</l>
<l>εὐρὺ γὰρ ἀμφ᾽ ὤμοισιν ἔχει σάκος: ἀλλὰ καὶ ἡμεῖς</l>
<l>κεῖσ᾽ ἵππους τε καὶ ἅρμ᾽ ἰθύνομεν, ἔνθα μάλιστα</l>
<l>ἱππῆες πεζοί τε κακὴν ἔριδα προβαλόντες</l>
<l n="530">ἀλλήλους ὀλέκουσι, βοὴ δ᾽ ἄσβεστος ὄρωρεν.</l>
<milestone ed="p" n="531" unit="card" /></q>
<l><milestone ed="P" unit="para" />ὣς ἄρα φωνήσας ἵμασεν καλλίτριχας ἵππους</l>
<l>μάστιγι λιγυρῇ: τοὶ δὲ πληγῆς ἀΐοντες</l>
<l>ῥίμφ᾽ ἔφερον θοὸν ἅρμα μετὰ Τρῶας καὶ Ἀχαιοὺς</l>
<l>στείβοντες νέκυάς τε καὶ ἀσπίδας: αἵματι δ᾽ ἄξων</l>
<l n="535">νέρθεν ἅπας πεπάλακτο καὶ ἄντυγες αἳ περὶ δίφρον,</l>
<l>ἃς ἄρ᾽ ἀφ᾽ ἱππείων ὁπλέων ῥαθάμιγγες ἔβαλλον</l>
<l>αἵ τ᾽ ἀπ᾽ ἐπισσώτρων. ὃ δὲ ἵετο δῦναι ὅμιλον</l>
<l>ἀνδρόμεον ῥῆξαί τε μετάλμενος: ἐν δὲ κυδοιμὸν</l>
<l>ἧκε κακὸν Δαναοῖσι, μίνυνθα δὲ χάζετο δουρός.</l>
<l n="540">αὐτὰρ ὃ τῶν ἄλλων ἐπεπωλεῖτο στίχας ἀνδρῶν</l>
<l>ἔγχεΐ τ᾽ ἄορί τε μεγάλοισί τε χερμαδίοισιν,</l>
<l>Αἴαντος δ᾽ ἀλέεινε μάχην Τελαμωνιάδαο.</l>
<l n="544"><milestone ed="P" unit="para" />Ζεὺς δὲ πατὴρ Αἴανθ᾽ ὑψίζυγος ἐν φόβον ὦρσε:</l>
<l n="545">στῆ δὲ ταφών, ὄπιθεν δὲ σάκος βάλεν ἑπταβόειον,</l>
<l>τρέσσε δὲ παπτήνας ἐφ᾽ ὁμίλου θηρὶ ἐοικὼς</l>
<l>ἐντροπαλιζόμενος ὀλίγον γόνυ γουνὸς ἀμείβων.</l>
<l>ὡς δ᾽ αἴθωνα λέοντα βοῶν ἀπὸ μεσσαύλοιο</l>
<l>ἐσσεύαντο κύνες τε καὶ ἀνέρες ἀγροιῶται,</l>
<l n="550">οἵ τέ μιν οὐκ εἰῶσι βοῶν ἐκ πῖαρ ἑλέσθαι</l>
<l>πάννυχοι ἐγρήσσοντες: ὃ δὲ κρειῶν ἐρατίζων</l>
<l>ἰθύει, ἀλλ᾽ οὔ τι πρήσσει: θαμέες γὰρ ἄκοντες</l>
<l>ἀντίον ἀΐσσουσι θρασειάων ἀπὸ χειρῶν</l>
<l>καιόμεναί τε δεταί, τάς τε τρεῖ ἐσσύμενός περ:</l>
<l n="555">ἠῶθεν δ᾽ ἀπὸ νόσφιν ἔβη τετιηότι θυμῷ:</l>
<l>ὣς Αἴας τότ᾽ ἀπὸ Τρώων τετιημένος ἦτορ</l>
<l>ἤϊε πόλλ᾽ ἀέκων: περὶ γὰρ δίε νηυσὶν Ἀχαιῶν.</l>
<l>ὡς δ᾽ ὅτ᾽ ὄνος παρ᾽ ἄρουραν ἰὼν ἐβιήσατο παῖδας</l>
<l>νωθής, ᾧ δὴ πολλὰ περὶ ῥόπαλ᾽ ἀμφὶς ἐάγῃ,</l>
<l n="560">κείρει τ᾽ εἰσελθὼν βαθὺ λήϊον: οἳ δέ τε παῖδες</l>
<l>τύπτουσιν ῥοπάλοισι: βίη δέ τε νηπίη αὐτῶν:</l>
<l>σπουδῇ τ᾽ ἐξήλασσαν, ἐπεί τ᾽ ἐκορέσσατο φορβῆς:</l>
<l>ὣς τότ᾽ ἔπειτ᾽ Αἴαντα μέγαν Τελαμώνιον υἱὸν</l>
<l>Τρῶες ὑπέρθυμοι πολυηγερέες τ᾽ ἐπίκουροι</l>
<l n="565">νύσσοντες ξυστοῖσι μέσον σάκος αἰὲν ἕποντο.</l>
<l>Αἴας δ᾽ ἄλλοτε μὲν μνησάσκετο θούριδος ἀλκῆς</l>
<l>αὖτις ὑποστρεφθείς, καὶ ἐρητύσασκε φάλαγγας</l>
<l>Τρώων ἱπποδάμων: ὁτὲ δὲ τρωπάσκετο φεύγειν.</l>
<l>πάντας δὲ προέεργε θοὰς ἐπὶ νῆας ὁδεύειν,</l>
<l n="570">αὐτὸς δὲ Τρώων καὶ Ἀχαιῶν θῦνε μεσηγὺ</l>
<l>ἱστάμενος: τὰ δὲ δοῦρα θρασειάων ἀπὸ χειρῶν</l>
<l>ἄλλα μὲν ἐν σάκεϊ μεγάλῳ πάγεν ὄρμενα πρόσσω,</l>
<l>πολλὰ δὲ καὶ μεσσηγύ, πάρος χρόα λευκὸν ἐπαυρεῖν,</l>
<l>ἐν γαίῃ ἵσταντο λιλαιόμενα χροὸς ἆσαι.</l>
<milestone ed="p" n="575" unit="card" /></q>
<l n="575"><milestone ed="P" unit="para" />τὸν δ᾽ ὡς οὖν ἐνόησ᾽ Εὐαίμονος ἀγλαὸς υἱὸς</l>
<l>Εὐρύπυλος πυκινοῖσι βιαζόμενον βελέεσσι,</l>
<l>στῆ ῥα παρ᾽ αὐτὸν ἰών, καὶ ἀκόντισε δουρὶ φαεινῷ,</l>
<l>καὶ βάλε Φαυσιάδην Ἀπισάονα ποιμένα λαῶν</l>
<l>ἧπαρ ὑπὸ πραπίδων, εἶθαρ δ᾽ ὑπὸ γούνατ᾽ ἔλυσεν:</l>
<l n="580">Εὐρύπυλος δ᾽ ἐπόρουσε καὶ αἴνυτο τεύχε᾽ ἀπ᾽ ὤμων.</l>
<l>τὸν δ᾽ ὡς οὖν ἐνόησεν Ἀλέξανδρος θεοειδὴς</l>
<l>τεύχε᾽ ἀπαινύμενον Ἀπισάονος, αὐτίκα τόξον</l>
<l>ἕλκετ᾽ ἐπ᾽ Εὐρυπύλῳ, καί μιν βάλε μηρὸν ὀϊστῷ</l>
<l>δεξιόν: ἐκλάσθη δὲ δόναξ, ἐβάρυνε δὲ μηρόν.</l>
<l n="585">ἂψ δ᾽ ἑτάρων εἰς ἔθνος ἐχάζετο κῆρ᾽ ἀλεείνων,</l>
<l>ἤϋσεν δὲ διαπρύσιον Δαναοῖσι γεγωνώς:</l>
<q direct="unspecified"><l>ὦ φίλοι Ἀργείων ἡγήτορες ἠδὲ μέδοντες</l>
<l>στῆτ᾽ ἐλελιχθέντες καὶ ἀμύνετε νηλεὲς ἦμαρ</l>
<l>Αἴανθ᾽, ὃς βελέεσσι βιάζεται, οὐδέ ἕ φημι</l>
<l n="590">φεύξεσθ᾽ ἐκ πολέμοιο δυσηχέος: ἀλλὰ μάλ᾽ ἄντην</l>
<l>ἵστασθ᾽ ἀμφ᾽ Αἴαντα μέγαν Τελαμώνιον υἱόν.</l></q>
<l><milestone ed="P" unit="para" />ὣς ἔφατ᾽ Εὐρύπυλος βεβλημένος: οἳ δὲ παρ᾽ αὐτὸν</l>
<l>πλησίοι ἔστησαν σάκε᾽ ὤμοισι κλίναντες</l>
<l>δούρατ᾽ ἀνασχόμενοι: τῶν δ᾽ ἀντίος ἤλυθεν Αἴας.</l>
<l n="595">στῆ δὲ μεταστρεφθείς, ἐπεὶ ἵκετο ἔθνος ἑταίρων.</l></q>
<l><milestone ed="P" unit="para" />ὣς οἳ μὲν μάρναντο δέμας πυρὸς αἰθομένοιο:</l>
<l>Νέστορα δ᾽ ἐκ πολέμοιο φέρον Νηλήϊαι ἵπποι</l>
<l>ἱδρῶσαι, ἦγον δὲ Μαχάονα ποιμένα λαῶν.</l>
<l>τὸν δὲ ἰδὼν ἐνόησε ποδάρκης δῖος Ἀχιλλεύς:</l>
<l n="600">ἑστήκει γὰρ ἐπὶ πρυμνῇ μεγακήτεϊ νηῒ</l>
<l>εἰσορόων πόνον αἰπὺν ἰῶκά τε δακρυόεσσαν.</l>
<l>αἶψα δ᾽ ἑταῖρον ἑὸν Πατροκλῆα προσέειπε</l>
<l>φθεγξάμενος παρὰ νηός: ὃ δὲ κλισίηθεν ἀκούσας</l>
<l>ἔκμολεν ἶσος Ἄρηϊ, κακοῦ δ᾽ ἄρα οἱ πέλεν ἀρχή.</l>
<l n="605">τὸν πρότερος προσέειπε Μενοιτίου ἄλκιμος υἱός:</l>
<q direct="unspecified"><l>τίπτέ με κικλήσκεις Ἀχιλεῦ; τί δέ σε χρεὼ ἐμεῖο;</l></q>
<l>τὸν δ᾽ ἀπαμειβόμενος προσέφη πόδας ὠκὺς Ἀχιλλεύς:</l>
<q direct="unspecified"><l>δῖε Μενοιτιάδη τῷ ἐμῷ κεχαρισμένε θυμῷ</l>
<l>νῦν ὀΐω περὶ γούνατ᾽ ἐμὰ στήσεσθαι Ἀχαιοὺς</l>
<l n="610">λισσομένους: χρειὼ γὰρ ἱκάνεται οὐκέτ᾽ ἀνεκτός.</l>
<l>ἀλλ᾽ ἴθι νῦν Πάτροκλε Διῒ φίλε Νέστορ᾽ ἔρειο</l>
<l>ὅν τινα τοῦτον ἄγει βεβλημένον ἐκ πολέμοιο:</l>
<l>ἤτοι μὲν τά γ᾽ ὄπισθε Μαχάονι πάντα ἔοικε</l>
<l>τῷ Ἀσκληπιάδῃ, ἀτὰρ οὐκ ἴδον ὄμματα φωτός:</l>
<l n="615">ἵπποι γάρ με παρήϊξαν πρόσσω μεμαυῖαι.</l>
<milestone ed="p" n="616" unit="card" /></q>
<l><milestone ed="P" unit="para" />ὣς φάτο, Πάτροκλος δὲ φίλῳ ἐπεπείθεθ᾽ ἑταίρῳ,</l>
<l>βῆ δὲ θέειν παρά τε κλισίας καὶ νῆας Ἀχαιῶν.</l>
<l><milestone ed="P" unit="para" />οἳ δ᾽ ὅτε δὴ κλισίην Νηληϊάδεω ἀφίκοντο,</l>
<l>αὐτοὶ μέν ῥ᾽ ἀπέβησαν ἐπὶ χθόνα πουλυβότειραν,</l>
<l n="620">ἵππους δ᾽ Εὐρυμέδων θεράπων λύε τοῖο γέροντος</l>
<l>ἐξ ὀχέων: τοὶ δ᾽ ἱδρῶ ἀπεψύχοντο χιτώνων</l>
<l>στάντε ποτὶ πνοιὴν παρὰ θῖν᾽ ἁλός: αὐτὰρ ἔπειτα</l>
<l>ἐς κλισίην ἐλθόντες ἐπὶ κλισμοῖσι κάθιζον.</l>
<l>τοῖσι δὲ τεῦχε κυκειῶ ἐϋπλόκαμος Ἑκαμήδη,</l>
<l n="625">τὴν ἄρετ᾽ ἐκ Τενέδοιο γέρων, ὅτε πέρσεν Ἀχιλλεύς,</l>
<l>θυγατέρ᾽ Ἀρσινόου μεγαλήτορος, ἥν οἱ Ἀχαιοὶ</l>
<l>ἔξελον οὕνεκα βουλῇ ἀριστεύεσκεν ἁπάντων.</l>
<l>ἥ σφωϊν πρῶτον μὲν ἐπιπροΐηλε τράπεζαν</l>
<l>καλὴν κυανόπεζαν ἐΰξοον, αὐτὰρ ἐπ᾽ αὐτῆς</l>
<l n="630">χάλκειον κάνεον, ἐπὶ δὲ κρόμυον ποτῷ ὄψον,</l>
<l>ἠδὲ μέλι χλωρόν, παρὰ δ᾽ ἀλφίτου ἱεροῦ ἀκτήν,</l>
<l>πὰρ δὲ δέπας περικαλλές, ὃ οἴκοθεν ἦγ᾽ ὁ γεραιός,</l>
<l>χρυσείοις ἥλοισι πεπαρμένον: οὔατα δ᾽ αὐτοῦ</l>
<l>τέσσαρ᾽ ἔσαν, δοιαὶ δὲ πελειάδες ἀμφὶς ἕκαστον</l>
<l n="635">χρύσειαι νεμέθοντο, δύω δ᾽ ὑπὸ πυθμένες ἦσαν.</l>
<l>ἄλλος μὲν μογέων ἀποκινήσασκε τραπέζης</l>
<l>πλεῖον ἐόν, Νέστωρ δ᾽ ὁ γέρων ἀμογητὶ ἄειρεν.</l>
<l>ἐν τῷ ῥά σφι κύκησε γυνὴ ἐϊκυῖα θεῇσιν</l>
<l>οἴνῳ Πραμνείῳ, ἐπὶ δ᾽ αἴγειον κνῆ τυρὸν</l>
<l n="640">κνήστι χαλκείῃ, ἐπὶ δ᾽ ἄλφιτα λευκὰ πάλυνε,</l>
<l>πινέμεναι δ᾽ ἐκέλευσεν, ἐπεί ῥ᾽ ὥπλισσε κυκειῶ.</l>
<l>τὼ δ᾽ ἐπεὶ οὖν πίνοντ᾽ ἀφέτην πολυκαγκέα δίψαν</l>
<l>μύθοισιν τέρποντο πρὸς ἀλλήλους ἐνέποντες,</l>
<l>Πάτροκλος δὲ θύρῃσιν ἐφίστατο ἰσόθεος φώς.</l>
<l n="645">τὸν δὲ ἰδὼν ὁ γεραιὸς ἀπὸ θρόνου ὦρτο φαεινοῦ,</l>
<l>ἐς δ᾽ ἄγε χειρὸς ἑλών, κατὰ δ᾽ ἑδριάασθαι ἄνωγε.</l>
<l>Πάτροκλος δ᾽ ἑτέρωθεν ἀναίνετο εἶπέ τε μῦθον:</l>
<l>οὐχ ἕδος ἐστὶ γεραιὲ διοτρεφές, οὐδέ με πείσεις.</l>
<l>αἰδοῖος νεμεσητὸς ὅ με προέηκε πυθέσθαι</l>
<l n="650">ὅν τινα τοῦτον ἄγεις βεβλημένον: ἀλλὰ καὶ αὐτὸς</l>
<l>γιγνώσκω, ὁρόω δὲ Μαχάονα ποιμένα λαῶν.</l>
<l>νῦν δὲ ἔπος ἐρέων πάλιν ἄγγελος εἶμ᾽ Ἀχιλῆϊ.</l>
<l>εὖ δὲ σὺ οἶσθα γεραιὲ διοτρεφές, οἷος ἐκεῖνος</l>
<l>δεινὸς ἀνήρ: τάχα κεν καὶ ἀναίτιον αἰτιόῳτο.</l>
<milestone ed="p" n="655" unit="card" /></q>
<l n="655"><milestone ed="P" unit="para" />τὸν δ᾽ ἠμείβετ᾽ ἔπειτα Γερήνιος ἱππότα Νέστωρ:</l>
<q direct="unspecified"><l>τίπτε τὰρ ὧδ᾽ Ἀχιλεὺς ὀλοφύρεται υἷας Ἀχαιῶν,</l>
<l>ὅσσοι δὴ βέλεσιν βεβλήαται; οὐδέ τι οἶδε</l>
<l>πένθεος, ὅσσον ὄρωρε κατὰ στρατόν: οἳ γὰρ ἄριστοι</l>
<l>ἐν νηυσὶν κέαται βεβλημένοι οὐτάμενοί τε.</l>
<l n="660">βέβληται μὲν ὃ Τυδεΐδης κρατερὸς Διομήδης,</l>
<l>οὔτασται δ᾽ Ὀδυσεὺς δουρὶ κλυτὸς ἠδ᾽ Ἀγαμέμνων:</l>
<l>βέβληται δὲ καὶ Εὐρύπυλος κατὰ μηρὸν ὀϊστῷ:</l>
<l>τοῦτον δ᾽ ἄλλον ἐγὼ νέον ἤγαγον ἐκ πολέμοιο</l>
<l>ἰῷ ἀπὸ νευρῆς βεβλημένον. αὐτὰρ Ἀχιλλεὺς</l>
<l n="665">ἐσθλὸς ἐὼν Δαναῶν οὐ κήδεται οὐδ᾽ ἐλεαίρει.</l>
<l>ἦ μένει εἰς ὅ κε δὴ νῆες θοαὶ ἄγχι θαλάσσης</l>
<l>Ἀργείων ἀέκητι πυρὸς δηΐοιο θέρωνται,</l>
<l>αὐτοί τε κτεινώμεθ᾽ ἐπισχερώ; οὐ γὰρ ἐμὴ ἲς</l>
<l>ἔσθ᾽ οἵη πάρος ἔσκεν ἐνὶ γναμπτοῖσι μέλεσσιν.</l>
<l n="670">εἴθ᾽ ὣς ἡβώοιμι βίη δέ μοι ἔμπεδος εἴη</l>
<l>ὡς ὁπότ᾽ Ἠλείοισι καὶ ἡμῖν νεῖκος ἐτύχθη</l>
<l>ἀμφὶ βοηλασίῃ, ὅτ᾽ ἐγὼ κτάνον Ἰτυμονῆα</l>
<l>ἐσθλὸν Ὑπειροχίδην, ὃς ἐν Ἤλιδι ναιετάασκε,</l>
<l>ῥύσι᾽ ἐλαυνόμενος: ὃ δ᾽ ἀμύνων ᾗσι βόεσσιν</l>
<l n="675">ἔβλητ᾽ ἐν πρώτοισιν ἐμῆς ἀπὸ χειρὸς ἄκοντι,</l>
<l>κὰδ δ᾽ ἔπεσεν, λαοὶ δὲ περίτρεσαν ἀγροιῶται.</l>
<l>ληΐδα δ᾽ ἐκ πεδίου συνελάσσαμεν ἤλιθα πολλὴν</l>
<l>πεντήκοντα βοῶν ἀγέλας, τόσα πώεα οἰῶν,</l>
<l>τόσσα συῶν συβόσια, τόσ᾽ αἰπόλια πλατέ᾽ αἰγῶν,</l>
<l n="680">ἵππους δὲ ξανθὰς ἑκατὸν καὶ πεντήκοντα</l>
<l>πάσας θηλείας, πολλῇσι δὲ πῶλοι ὑπῆσαν.</l>
<l>καὶ τὰ μὲν ἠλασάμεσθα Πύλον Νηλήϊον εἴσω</l>
<l>ἐννύχιοι προτὶ ἄστυ: γεγήθει δὲ φρένα Νηλεύς,</l>
<l>οὕνεκά μοι τύχε πολλὰ νέῳ πόλεμον δὲ κιόντι.</l>
<l n="685">κήρυκες δ᾽ ἐλίγαινον ἅμ᾽ ἠοῖ φαινομένηφι</l>
<l>τοὺς ἴμεν οἷσι χρεῖος ὀφείλετ᾽ ἐν Ἤλιδι δίῃ:</l>
<l>οἳ δὲ συναγρόμενοι Πυλίων ἡγήτορες ἄνδρες</l>
<l>δαίτρευον: πολέσιν γὰρ Ἐπειοὶ χρεῖος ὄφειλον,</l>
<l>ὡς ἡμεῖς παῦροι κεκακωμένοι ἐν Πύλῳ ἦμεν:</l>
<l n="690">ἐλθὼν γάρ ῥ᾽ ἐκάκωσε βίη Ἡρακληείη</l>
<l>τῶν προτέρων ἐτέων, κατὰ δ᾽ ἔκταθεν ὅσσοι ἄριστοι:</l>
<l>δώδεκα γὰρ Νηλῆος ἀμύμονος υἱέες ἦμεν:</l>
<l>τῶν οἶος λιπόμην, οἳ δ᾽ ἄλλοι πάντες ὄλοντο.</l>
<l>ταῦθ᾽ ὑπερηφανέοντες Ἐπειοὶ χαλκοχίτωνες</l>
<l n="695">ἡμέας ὑβρίζοντες ἀτάσθαλα μηχανόωντο.</l>
<milestone ed="p" n="696" unit="card" />
<l>ἐκ δ᾽ ὃ γέρων ἀγέλην τε βοῶν καὶ πῶϋ μέγ᾽ οἰῶν</l>
<l>εἵλετο κρινάμενος τριηκόσι᾽ ἠδὲ νομῆας.</l>
<l>καὶ γὰρ τῷ χρεῖος μέγ᾽ ὀφείλετ᾽ ἐν Ἤλιδι δίῃ</l>
<l>τέσσαρες ἀθλοφόροι ἵπποι αὐτοῖσιν ὄχεσφιν</l>
<l n="700">ἐλθόντες μετ᾽ ἄεθλα: περὶ τρίποδος γὰρ ἔμελλον</l>
<l>θεύσεσθαι: τοὺς δ᾽ αὖθι ἄναξ ἀνδρῶν Αὐγείας</l>
<l>κάσχεθε, τὸν δ᾽ ἐλατῆρ᾽ ἀφίει ἀκαχήμενον ἵππων.</l>
<l>τῶν ὃ γέρων ἐπέων κεχολωμένος ἠδὲ καὶ ἔργων</l>
<l>ἐξέλετ᾽ ἄσπετα πολλά: τὰ δ᾽ ἄλλ᾽ ἐς δῆμον ἔδωκε</l>
<l n="705">δαιτρεύειν, μή τίς οἱ ἀτεμβόμενος κίοι ἴσης.</l>
<l>ἡμεῖς μὲν τὰ ἕκαστα διείπομεν, ἀμφί τε ἄστυ</l>
<l>ἕρδομεν ἱρὰ θεοῖς: οἳ δὲ τρίτῳ ἤματι πάντες</l>
<l>ἦλθον ὁμῶς αὐτοί τε πολεῖς καὶ μώνυχες ἵπποι</l>
<l>πανσυδίῃ: μετὰ δέ σφι Μολίονε θωρήσσοντο</l>
<l n="710">παῖδ᾽ ἔτ᾽ ἐόντ᾽, οὔ πω μάλα εἰδότε θούριδος ἀλκῆς.</l>
<l>ἔστι δέ τις Θρυόεσσα πόλις αἰπεῖα κολώνη</l>
<l>τηλοῦ ἐπ᾽ Ἀλφειῷ, νεάτη Πύλου ἠμαθόεντος:</l>
<l>τὴν ἀμφεστρατόωντο διαρραῖσαι μεμαῶτες.</l>
<l>ἀλλ᾽ ὅτε πᾶν πεδίον μετεκίαθον, ἄμμι δ᾽ Ἀθήνη</l>
<l n="715">ἄγγελος ἦλθε θέουσ᾽ ἀπ᾽ Ὀλύμπου θωρήσσεσθαι</l>
<l>ἔννυχος, οὐδ᾽ ἀέκοντα Πύλον κάτα λαὸν ἄγειρεν</l>
<l>ἀλλὰ μάλ᾽ ἐσσυμένους πολεμίζειν. οὐδέ με Νηλεὺς</l>
<l>εἴα θωρήσσεσθαι, ἀπέκρυψεν δέ μοι ἵππους:</l>
<l>οὐ γάρ πώ τί μ᾽ ἔφη ἴδμεν πολεμήϊα ἔργα.</l>
<l n="720">ἀλλὰ καὶ ὧς ἱππεῦσι μετέπρεπον ἡμετέροισι</l>
<l>καὶ πεζός περ ἐών, ἐπεὶ ὧς ἄγε νεῖκος Ἀθήνη.</l>
<l>ἔστι δέ τις ποταμὸς Μινυήϊος εἰς ἅλα βάλλων</l>
<l>ἐγγύθεν Ἀρήνης, ὅθι μείναμεν Ἠῶ δῖαν</l>
<l>ἱππῆες Πυλίων, τὰ δ᾽ ἐπέρρεον ἔθνεα πεζῶν.</l>
<l n="725">ἔνθεν πανσυδίῃ σὺν τεύχεσι θωρηχθέντες</l>
<l>ἔνδιοι ἱκόμεσθ᾽ ἱερὸν ῥόον Ἀλφειοῖο.</l>
<l>ἔνθα Διὶ ῥέξαντες ὑπερμενεῖ ἱερὰ καλά,</l>
<l>ταῦρον δ᾽ Ἀλφειῷ, ταῦρον δὲ Ποσειδάωνι,</l>
<l>αὐτὰρ Ἀθηναίη γλαυκώπιδι βοῦν ἀγελαίην,</l>
<l n="730">δόρπον ἔπειθ᾽ ἑλόμεσθα κατὰ στρατὸν ἐν τελέεσσι,</l>
<l>καὶ κατεκοιμήθημεν ἐν ἔντεσιν οἷσιν ἕκαστος</l>
<l>ἀμφὶ ῥοὰς ποταμοῖο. ἀτὰρ μεγάθυμοι Ἐπειοὶ</l>
<l>ἀμφέσταν δὴ ἄστυ διαρραῖσαι μεμαῶτες:</l>
<l>ἀλλά σφι προπάροιθε φάνη μέγα ἔργον Ἄρηος:</l>
<l n="735">εὖτε γὰρ ἠέλιος φαέθων ὑπερέσχεθε γαίης,</l>
<l>συμφερόμεσθα μάχῃ Διί τ᾽ εὐχόμενοι καὶ Ἀθήνῃ.</l>
<milestone ed="p" n="737" unit="card" />
<l>ἀλλ᾽ ὅτε δὴ Πυλίων καὶ Ἐπειῶν ἔπλετο νεῖκος,</l>
<l>πρῶτος ἐγὼν ἕλον ἄνδρα, κόμισσα δὲ μώνυχας ἵππους,</l>
<l>Μούλιον αἰχμητήν: γαμβρὸς δ᾽ ἦν Αὐγείαο,</l>
<l n="740">πρεσβυτάτην δὲ θύγατρ᾽ εἶχε ξανθὴν Ἀγαμήδην,</l>
<l>ἣ τόσα φάρμακα ᾔδη ὅσα τρέφει εὐρεῖα χθών.</l>
<l>τὸν μὲν ἐγὼ προσιόντα βάλον χαλκήρεϊ δουρί,</l>
<l>ἤριπε δ᾽ ἐν κονίῃσιν: ἐγὼ δ᾽ ἐς δίφρον ὀρούσας</l>
<l>στῆν ῥα μετὰ προμάχοισιν: ἀτὰρ μεγάθυμοι Ἐπειοὶ</l>
<l n="745">ἔτρεσαν ἄλλυδις ἄλλος, ἐπεὶ ἴδον ἄνδρα πεσόντα</l>
<l>ἡγεμόν᾽ ἱππήων, ὃς ἀριστεύεσκε μάχεσθαι.</l>
<l>αὐτὰρ ἐγὼν ἐπόρουσα κελαινῇ λαίλαπι ἶσος,</l>
<l>πεντήκοντα δ᾽ ἕλον δίφρους, δύο δ᾽ ἀμφὶς ἕκαστον</l>
<l>φῶτες ὀδὰξ ἕλον οὖδας ἐμῷ ὑπὸ δουρὶ δαμέντες.</l>
<l n="750">καί νύ κεν Ἀκτορίωνε Μολίονε παῖδ᾽ ἀλάπαξα,</l>
<l>εἰ μή σφωε πατὴρ εὐρὺ κρείων ἐνοσίχθων</l>
<l>ἐκ πολέμου ἐσάωσε καλύψας ἠέρι πολλῇ.</l>
<l>ἔνθα Ζεὺς Πυλίοισι μέγα κράτος ἐγγυάλιξε:</l>
<l>τόφρα γὰρ οὖν ἑπόμεσθα διὰ σπιδέος πεδίοιο</l>
<l n="755">κτείνοντές τ᾽ αὐτοὺς ἀνά τ᾽ ἔντεα καλὰ λέγοντες,</l>
<l>ὄφρ᾽ ἐπὶ Βουπρασίου πολυπύρου βήσαμεν ἵππους</l>
<l>πέτρης τ᾽ Ὠλενίης, καὶ Ἀλησίου ἔνθα κολώνη</l>
<l>κέκληται: ὅθεν αὖτις ἀπέτραπε λαὸν Ἀθήνη.</l>
<l>ἔνθ᾽ ἄνδρα κτείνας πύματον λίπον: αὐτὰρ Ἀχαιοὶ</l>
<l n="760">ἂψ ἀπὸ Βουπρασίοιο Πύλονδ᾽ ἔχον ὠκέας ἵππους,</l>
<l>πάντες δ᾽ εὐχετόωντο θεῶν Διὶ Νέστορί τ᾽ ἀνδρῶν.</l>
<l>ὣς ἔον, εἴ ποτ᾽ ἔον γε, μετ᾽ ἀνδράσιν. αὐτὰρ Ἀχιλλεὺς</l>
<l>οἶος τῆς ἀρετῆς ἀπονήσεται: ἦ τέ μιν οἴω</l>
<l>πολλὰ μετακλαύσεσθαι ἐπεί κ᾽ ἀπὸ λαὸς ὄληται.</l>
<l n="765">ὦ πέπον ἦ μὲν σοί γε Μενοίτιος ὧδ᾽ ἐπέτελλεν</l>
<l>ἤματι τῷ ὅτε σ᾽ ἐκ Φθίης Ἀγαμέμνονι πέμπε,</l>
<l>νῶϊ δέ τ᾽ ἔνδον ἐόντες ἐγὼ καὶ δῖος Ὀδυσσεὺς</l>
<l>πάντα μάλ᾽ ἐν μεγάροις ἠκούομεν ὡς ἐπέτελλε.</l>
<l>Πηλῆος δ᾽ ἱκόμεσθα δόμους εὖ ναιετάοντας</l>
<l n="770">λαὸν ἀγείροντες κατ᾽ Ἀχαιΐδα πουλυβότειραν.</l>
<l>ἔνθα δ᾽ ἔπειθ᾽ ἥρωα Μενοίτιον εὕρομεν ἔνδον</l>
<l>ἠδὲ σέ, πὰρ δ᾽ Ἀχιλῆα: γέρων δ᾽ ἱππηλάτα Πηλεὺς</l>
<l>πίονα μηρία καῖε βοὸς Διὶ τερπικεραύνῳ</l>
<l>αὐλῆς ἐν χόρτῳ: ἔχε δὲ χρύσειον ἄλεισον</l>
<l n="775">σπένδων αἴθοπα οἶνον ἐπ᾽ αἰθομένοις ἱεροῖσι.</l>
<l>σφῶϊ μὲν ἀμφὶ βοὸς ἕπετον κρέα, νῶϊ δ᾽ ἔπειτα</l>
<l>στῆμεν ἐνὶ προθύροισι: ταφὼν δ᾽ ἀνόρουσεν Ἀχιλλεύς,</l>
<l>ἐς δ᾽ ἄγε χειρὸς ἑλών, κατὰ δ᾽ ἑδριάασθαι ἄνωγε,</l>
<l>ξείνιά τ᾽ εὖ παρέθηκεν, ἅ τε ξείνοις θέμις ἐστίν.</l>
<milestone ed="p" n="780" unit="card" />
<l n="780">αὐτὰρ ἐπεὶ τάρπημεν ἐδητύος ἠδὲ ποτῆτος,</l>
<l>ἦρχον ἐγὼ μύθοιο κελεύων ὔμμ᾽ ἅμ᾽ ἕπεσθαι:</l>
<l>σφὼ δὲ μάλ᾽ ἠθέλετον, τὼ δ᾽ ἄμφω πόλλ᾽ ἐπέτελλον.</l>
<l>Πηλεὺς μὲν ᾧ παιδὶ γέρων ἐπέτελλ᾽ Ἀχιλῆϊ</l>
<l>αἰὲν ἀριστεύειν καὶ ὑπείροχον ἔμμεναι ἄλλων:</l>
<l n="785">σοὶ δ᾽ αὖθ᾽ ὧδ᾽ ἐπέτελλε Μενοίτιος Ἄκτορος υἱός:</l>
<l>τέκνον ἐμὸν γενεῇ μὲν ὑπέρτερός ἐστιν Ἀχιλλεύς,</l>
<l>πρεσβύτερος δὲ σύ ἐσσι: βίῃ δ᾽ ὅ γε πολλὸν ἀμείνων.</l>
<l>ἀλλ᾽ εὖ οἱ φάσθαι πυκινὸν ἔπος ἠδ᾽ ὑποθέσθαι</l>
<l>καί οἱ σημαίνειν: ὃ δὲ πείσεται εἰς ἀγαθόν περ.</l>
<l n="790">ὣς ἐπέτελλ᾽ ὃ γέρων, σὺ δὲ λήθεαι: ἀλλ᾽ ἔτι καὶ νῦν</l>
<l>ταῦτ᾽ εἴποις Ἀχιλῆϊ δαΐφρονι αἴ κε πίθηται.</l>
<l>τίς δ᾽ οἶδ᾽ εἴ κέν οἱ σὺν δαίμονι θυμὸν ὀρίναις</l>
<l>παρειπών; ἀγαθὴ δὲ παραίφασίς ἐστιν ἑταίρου.</l>
<l>εἰ δέ τινα φρεσὶν ᾗσι θεοπροπίην ἀλεείνει</l>
<l n="795">καί τινά οἱ πὰρ Ζηνὸς ἐπέφραδε πότνια μήτηρ,</l>
<l>ἀλλὰ σέ περ προέτω, ἅμα δ᾽ ἄλλος λαὸς ἑπέσθω</l>
<l>Μυρμιδόνων, αἴ κέν τι φόως Δαναοῖσι γένηαι:</l>
<l>καί τοι τεύχεα καλὰ δότω πόλεμον δὲ φέρεσθαι,</l>
<l>αἴ κέ σε τῷ εἴσκοντες ἀπόσχωνται πολέμοιο</l>
<l n="800">Τρῶες, ἀναπνεύσωσι δ᾽ ἀρήϊοι υἷες Ἀχαιῶν</l>
<l>τειρόμενοι: ὀλίγη δέ τ᾽ ἀνάπνευσις πολέμοιο.</l>
<l>ῥεῖα δέ κ᾽ ἀκμῆτες κεκμηότας ἄνδρας ἀϋτῇ</l>
<l>ὤσαισθε προτὶ ἄστυ νεῶν ἄπο καὶ κλισιάων.</l></q>
<l><milestone ed="P" unit="para" />ὣς φάτο, τῷ δ᾽ ἄρα θυμὸν ἐνὶ στήθεσσιν ὄρινε,</l>
<l n="805">βῆ δὲ θέειν παρὰ νῆας ἐπ᾽ Αἰακίδην Ἀχιλῆα.</l>
<l>ἀλλ᾽ ὅτε δὴ κατὰ νῆας Ὀδυσσῆος θείοιο</l>
<l>ἷξε θέων Πάτροκλος, ἵνά σφ᾽ ἀγορή τε θέμις τε</l>
<l>ἤην, τῇ δὴ καί σφι θεῶν ἐτετεύχατο βωμοί,</l>
<l>ἔνθά οἱ Εὐρύπυλος βεβλημένος ἀντεβόλησε</l>
<l n="810">διογενὴς Εὐαιμονίδης κατὰ μηρὸν ὀϊστῷ</l>
<l>σκάζων ἐκ πολέμου: κατὰ δὲ νότιος ῥέεν ἱδρὼς</l>
<l>ὤμων καὶ κεφαλῆς, ἀπὸ δ᾽ ἕλκεος ἀργαλέοιο</l>
<l>αἷμα μέλαν κελάρυζε: νόος γε μὲν ἔμπεδος ἦεν.</l>
<l>τὸν δὲ ἰδὼν ᾤκτειρε Μενοιτίου ἄλκιμος υἱός,</l>
<l n="815">καί ῥ᾽ ὀλοφυρόμενος ἔπεα πτερόεντα προσηύδα:</l>
<q direct="unspecified"><l>ἆ δειλοὶ Δαναῶν ἡγήτορες ἠδὲ μέδοντες</l>
<l>ὣς ἄρ᾽ ἐμέλλετε τῆλε φίλων καὶ πατρίδος αἴης</l>
<l>ἄσειν ἐν Τροίῃ ταχέας κύνας ἀργέτι δημῷ.</l>
<l>ἀλλ᾽ ἄγε μοι τόδε εἰπὲ διοτρεφὲς Εὐρύπυλ᾽ ἥρως,</l>
<l n="820">ἤ ῥ᾽ ἔτι που σχήσουσι πελώριον Ἕκτορ᾽ Ἀχαιοί,</l>
<l>ἦ ἤδη φθίσονται ὑπ᾽ αὐτοῦ δουρὶ δαμέντες;</l></q>
<milestone ed="p" n="822" unit="card" />
<l><milestone ed="P" unit="para" />τὸν δ᾽ αὖτ᾽ Εὐρύπυλος βεβλημένος ἀντίον ηὔδα:</l>
<q direct="unspecified"><l>οὐκέτι διογενὲς Πατρόκλεες ἄλκαρ Ἀχαιῶν</l>
<l>ἔσσεται, ἀλλ᾽ ἐν νηυσὶ μελαίνῃσιν πεσέονται.</l>
<l n="825">οἳ μὲν γὰρ δὴ πάντες, ὅσοι πάρος ἦσαν ἄριστοι,</l>
<l>ἐν νηυσὶν κέαται βεβλημένοι οὐτάμενοί τε</l>
<l>χερσὶν ὕπο Τρώων: τῶν δὲ σθένος ὄρνυται αἰέν.</l>
<l>ἀλλ᾽ ἐμὲ μὲν σὺ σάωσον ἄγων ἐπὶ νῆα μέλαιναν,</l>
<l>μηροῦ δ᾽ ἔκταμ᾽ ὀϊστόν, ἀπ᾽ αὐτοῦ δ᾽ αἷμα κελαινὸν</l>
<l n="830">νίζ᾽ ὕδατι λιαρῷ, ἐπὶ δ᾽ ἤπια φάρμακα πάσσε</l>
<l>ἐσθλά, τά σε προτί φασιν Ἀχιλλῆος δεδιδάχθαι,</l>
<l>ὃν Χείρων ἐδίδαξε δικαιότατος Κενταύρων.</l>
<l>ἰητροὶ μὲν γὰρ Ποδαλείριος ἠδὲ Μαχάων</l>
<l>τὸν μὲν ἐνὶ κλισίῃσιν ὀΐομαι ἕλκος ἔχοντα</l>
<l n="835">χρηΐζοντα καὶ αὐτὸν ἀμύμονος ἰητῆρος</l>
<l>κεῖσθαι: ὃ δ᾽ ἐν πεδίῳ Τρώων μένει ὀξὺν Ἄρηα.</l></q>
<l><milestone ed="P" unit="para" />τὸν δ᾽ αὖτε προσέειπε Μενοιτίου ἄλκιμος υἱός:</l>
<q direct="unspecified"><l>πῶς τὰρ ἔοι τάδε ἔργα; τί ῥέξομεν Εὐρύπυλ᾽ ἥρως;</l>
<l>ἔρχομαι ὄφρ᾽ Ἀχιλῆϊ δαΐφρονι μῦθον ἐνίσπω</l>
<l n="840">ὃν Νέστωρ ἐπέτελλε Γερήνιος οὖρος Ἀχαιῶν:</l>
<l>ἀλλ᾽ οὐδ᾽ ὧς περ σεῖο μεθήσω τειρομένοιο.</l></q>
<l><milestone ed="P" unit="para" />ἦ, καὶ ὑπὸ στέρνοιο λαβὼν ἄγε ποιμένα λαῶν</l>
<l>ἐς κλισίην: θεράπων δὲ ἰδὼν ὑπέχευε βοείας.</l>
<l>ἔνθά μιν ἐκτανύσας ἐκ μηροῦ τάμνε μαχαίρῃ</l>
<l n="845">ὀξὺ βέλος περιπευκές, ἀπ᾽ αὐτοῦ δ᾽ αἷμα κελαινὸν</l>
<l>νίζ᾽ ὕδατι λιαρῷ, ἐπὶ δὲ ῥίζαν βάλε πικρὴν</l>
<l>χερσὶ διατρίψας ὀδυνήφατον, ἥ οἱ ἁπάσας</l>
<l>ἔσχ᾽ ὀδύνας: τὸ μὲν ἕλκος ἐτέρσετο, παύσατο δ᾽ αἷμα.</l>
</div1></body></text></TEI.2>