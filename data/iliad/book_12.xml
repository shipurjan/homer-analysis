<?xml version="1.0" encoding="utf-8"?>
<TEI.2><text><body><div1 type="Book" n="12" org="uniform" sample="complete">
<milestone ed="p" n="1" unit="card" />
<l><milestone ed="P" unit="para" />ὣς ὃ μὲν ἐν κλισίῃσι Μενοιτίου ἄλκιμος υἱὸς</l>
<l>ἰᾶτ᾽ Εὐρύπυλον βεβλημένον: οἳ δὲ μάχοντο</l>
<l>Ἀργεῖοι καὶ Τρῶες ὁμιλαδόν: οὐδ᾽ ἄρ᾽ ἔμελλε</l>
<l>τάφρος ἔτι σχήσειν Δαναῶν καὶ τεῖχος ὕπερθεν</l>
<l n="5">εὐρύ, τὸ ποιήσαντο νεῶν ὕπερ, ἀμφὶ δὲ τάφρον</l>
<l>ἤλασαν: οὐδὲ θεοῖσι δόσαν κλειτὰς ἑκατόμβας:</l>
<l>ὄφρά σφιν νῆάς τε θοὰς καὶ ληΐδα πολλὴν</l>
<l>ἐντὸς ἔχον ῥύοιτο: θεῶν δ᾽ ἀέκητι τέτυκτο</l>
<l>ἀθανάτων: τὸ καὶ οὔ τι πολὺν χρόνον ἔμπεδον ἦεν.</l>
<l n="10">ὄφρα μὲν Ἕκτωρ ζωὸς ἔην καὶ μήνι᾽ Ἀχιλλεὺς</l>
<l>καὶ Πριάμοιο ἄνακτος ἀπόρθητος πόλις ἔπλεν,</l>
<l>τόφρα δὲ καὶ μέγα τεῖχος Ἀχαιῶν ἔμπεδον ἦεν.</l>
<l>αὐτὰρ ἐπεὶ κατὰ μὲν Τρώων θάνον ὅσσοι ἄριστοι,</l>
<l>πολλοὶ δ᾽ Ἀργείων οἳ μὲν δάμεν, οἳ δὲ λίποντο,</l>
<l n="15">πέρθετο δὲ Πριάμοιο πόλις δεκάτῳ ἐνιαυτῷ,</l>
<l>Ἀργεῖοι δ᾽ ἐν νηυσὶ φίλην ἐς πατρίδ᾽ ἔβησαν,</l>
<l>δὴ τότε μητιόωντο Ποσειδάων καὶ Ἀπόλλων</l>
<l>τεῖχος ἀμαλδῦναι ποταμῶν μένος εἰσαγαγόντες.</l>
<l>ὅσσοι ἀπ᾽ Ἰδαίων ὀρέων ἅλα δὲ προρέουσι,</l>
<l n="20">Ῥῆσός θ᾽ Ἑπτάπορός τε Κάρησός τε Ῥοδίος τε</l>
<l>Γρήνικός τε καὶ Αἴσηπος δῖός τε Σκάμανδρος</l>
<l>καὶ Σιμόεις, ὅθι πολλὰ βοάγρια καὶ τρυφάλειαι</l>
<l>κάππεσον ἐν κονίῃσι καὶ ἡμιθέων γένος ἀνδρῶν:</l>
<l>τῶν πάντων ὁμόσε στόματ᾽ ἔτραπε Φοῖβος Ἀπόλλων,</l>
<l n="25">ἐννῆμαρ δ᾽ ἐς τεῖχος ἵει ῥόον: ὗε δ᾽ ἄρα Ζεὺς</l>
<l>συνεχές, ὄφρά κε θᾶσσον ἁλίπλοα τείχεα θείη.</l>
<l>αὐτὸς δ᾽ ἐννοσίγαιος ἔχων χείρεσσι τρίαιναν</l>
<l>ἡγεῖτ᾽, ἐκ δ᾽ ἄρα πάντα θεμείλια κύμασι πέμπε</l>
<l>φιτρῶν καὶ λάων, τὰ θέσαν μογέοντες Ἀχαιοί,</l>
<l n="30">λεῖα δ᾽ ἐποίησεν παρ᾽ ἀγάρροον Ἑλλήσποντον,</l>
<l>αὖτις δ᾽ ἠϊόνα μεγάλην ψαμάθοισι κάλυψε</l>
<l>τεῖχος ἀμαλδύνας: ποταμοὺς δ᾽ ἔτρεψε νέεσθαι</l>
<l>κὰρ ῥόον, ᾗ περ πρόσθεν ἵεν καλλίρροον ὕδωρ.</l>
<milestone ed="p" n="34" unit="card" />
<l><milestone ed="P" unit="para" />ὣς ἄρ᾽ ἔμελλον ὄπισθε Ποσειδάων καὶ Ἀπόλλων</l>
<l n="35">θησέμεναι: τότε δ᾽ ἀμφὶ μάχη ἐνοπή τε δεδήει</l>
<l>τεῖχος ἐΰδμητον, κανάχιζε δὲ δούρατα πύργων</l>
<l>βαλλόμεν᾽: Ἀργεῖοι δὲ Διὸς μάστιγι δαμέντες</l>
<l>νηυσὶν ἔπι γλαφυρῇσιν ἐελμένοι ἰσχανόωντο</l>
<l>Ἕκτορα δειδιότες, κρατερὸν μήστωρα φόβοιο:</l>
<l n="40">αὐτὰρ ὅ γ᾽ ὡς τὸ πρόσθεν ἐμάρνατο ἶσος ἀέλλῃ:</l>
<l>ὡς δ᾽ ὅτ᾽ ἂν ἔν τε κύνεσσι καὶ ἀνδράσι θηρευτῇσι</l>
<l>κάπριος ἠὲ λέων στρέφεται σθένεϊ βλεμεαίνων:</l>
<l>οἳ δέ τε πυργηδὸν σφέας αὐτοὺς ἀρτύναντες</l>
<l>ἀντίον ἵστανται καὶ ἀκοντίζουσι θαμειὰς</l>
<l n="45">αἰχμὰς ἐκ χειρῶν: τοῦ δ᾽ οὔ ποτε κυδάλιμον κῆρ</l>
<l>ταρβεῖ οὐδὲ φοβεῖται, ἀγηνορίη δέ μιν ἔκτα:</l>
<l>ταρφέα τε στρέφεται στίχας ἀνδρῶν πειρητίζων:</l>
<l>ὅππῃ τ᾽ ἰθύσῃ τῇ εἴκουσι στίχες ἀνδρῶν:</l>
<l>ὣς Ἕκτωρ ἀν᾽ ὅμιλον ἰὼν ἐλλίσσεθ᾽ ἑταίρους</l>
<l n="50">τάφρον ἐποτρύνων διαβαινέμεν: οὐδέ οἱ ἵπποι</l>
<l>τόλμων ὠκύποδες, μάλα δὲ χρεμέτιζον ἐπ᾽ ἄκρῳ</l>
<l>χείλει ἐφεσταότες: ἀπὸ γὰρ δειδίσσετο τάφρος</l>
<l>εὐρεῖ᾽, οὔτ᾽ ἄρ᾽ ὑπερθορέειν σχεδὸν οὔτε περῆσαι</l>
<l>ῥηϊδίη: κρημνοὶ γὰρ ἐπηρεφέες περὶ πᾶσαν</l>
<l n="55">ἕστασαν ἀμφοτέρωθεν, ὕπερθεν δὲ σκολόπεσσιν</l>
<l>ὀξέσιν ἠρήρει, τοὺς ἵστασαν υἷες Ἀχαιῶν</l>
<l>πυκνοὺς καὶ μεγάλους δηΐων ἀνδρῶν ἀλεωρήν.</l>
<l>ἔνθ᾽ οὔ κεν ῥέα ἵππος ἐΰτροχον ἅρμα τιταίνων</l>
<l>ἐσβαίη, πεζοὶ δὲ μενοίνεον εἰ τελέουσι.</l>
<l n="60">δὴ τότε Πουλυδάμας θρασὺν Ἕκτορα εἶπε παραστάς:</l>
<q direct="unspecified"><l>Ἕκτορ τ᾽ ἠδ᾽ ἄλλοι Τρώων ἀγοὶ ἠδ᾽ ἐπικούρων</l>
<l>ἀφραδέως διὰ τάφρον ἐλαύνομεν ὠκέας ἵππους:</l>
<l>ἣ δὲ μάλ᾽ ἀργαλέη περάαν: σκόλοπες γὰρ ἐν αὐτῇ</l>
<l>ὀξέες ἑστᾶσιν, ποτὶ δ᾽ αὐτοὺς τεῖχος Ἀχαιῶν,</l>
<l n="65">ἔνθ᾽ οὔ πως ἔστιν καταβήμεναι οὐδὲ μάχεσθαι</l>
<l>ἱππεῦσι: στεῖνος γάρ, ὅθι τρώσεσθαι ὀΐω.</l>
<l>εἰ μὲν γὰρ τοὺς πάγχυ κακὰ φρονέων ἀλαπάζει</l>
<l>Ζεὺς ὑψιβρεμέτης, Τρώεσσι δὲ ἵετ᾽ ἀρήγειν,</l>
<l>ἦ τ᾽ ἂν ἔγωγ᾽ ἐθέλοιμι καὶ αὐτίκα τοῦτο γενέσθαι,</l>
<l n="70">νωνύμνους ἀπολέσθαι ἀπ᾽ Ἄργεος ἐνθάδ᾽ Ἀχαιούς:</l>
<l>εἰ δέ χ᾽ ὑποστρέψωσι, παλίωξις δὲ γένηται</l>
<l>ἐκ νηῶν καὶ τάφρῳ ἐνιπλήξωμεν ὀρυκτῇ,</l>
<l>οὐκέτ᾽ ἔπειτ᾽ ὀΐω οὐδ᾽ ἄγγελον ἀπονέεσθαι</l>
<l>ἄψορρον προτὶ ἄστυ ἑλιχθέντων ὑπ᾽ Ἀχαιῶν.</l>
<l n="75">ἀλλ᾽ ἄγεθ᾽ ὡς ἂν ἐγὼ εἴπω πειθώμεθα πάντες:</l>
<l>ἵππους μὲν θεράποντες ἐρυκόντων ἐπὶ τάφρῳ,</l>
<l>αὐτοὶ δὲ πρυλέες σὺν τεύχεσι θωρηχθέντες</l>
<l>Ἕκτορι πάντες ἑπώμεθ᾽ ἀολλέες: αὐτὰρ Ἀχαιοὶ</l>
<l>οὐ μενέουσ᾽ εἰ δή σφιν ὀλέθρου πείρατ᾽ ἐφῆπται.</l>
<milestone ed="p" n="80" unit="card" /></q>
<l n="80"><milestone ed="P" unit="para" />ὣς φάτο Πουλυδάμας, ἅδε δ᾽ Ἕκτορι μῦθος ἀπήμων,</l>
<l>αὐτίκα δ᾽ ἐξ ὀχέων σὺν τεύχεσιν ἆλτο χαμᾶζε.</l>
<l>οὐδὲ μὲν ἄλλοι Τρῶες ἐφ᾽ ἵππων ἠγερέθοντο,</l>
<l>ἀλλ᾽ ἀπὸ πάντες ὄρουσαν, ἐπεὶ ἴδον Ἕκτορα δῖον.</l>
<l>ἡνιόχῳ μὲν ἔπειτα ἑῷ ἐπέτελλεν ἕκαστος</l>
<l n="85">ἵππους εὖ κατὰ κόσμον ἐρυκέμεν αὖθ᾽ ἐπὶ τάφρῳ:</l>
<l>οἳ δὲ διαστάντες σφέας αὐτοὺς ἀρτύναντες</l>
<l>πένταχα κοσμηθέντες ἅμ᾽ ἡγεμόνεσσιν ἕποντο.</l>
<l><milestone ed="P" unit="para" />οἳ μὲν ἅμ᾽ Ἕκτορ᾽ ἴσαν καὶ ἀμύμονι Πουλυδάμαντι,</l>
<l>οἳ πλεῖστοι καὶ ἄριστοι ἔσαν, μέμασαν δὲ μάλιστα</l>
<l n="90">τεῖχος ῥηξάμενοι κοίλῃς ἐπὶ νηυσὶ μάχεσθαι.</l>
<l>καί σφιν Κεβριόνης τρίτος εἵπετο: πὰρ δ᾽ ἄρ᾽ ὄχεσφιν</l>
<l>ἄλλον Κεβριόναο χερείονα κάλλιπεν Ἕκτωρ.</l>
<l>τῶν δ᾽ ἑτέρων Πάρις ἦρχε καὶ Ἀλκάθοος καὶ Ἀγήνωρ,</l>
<l>τῶν δὲ τρίτων Ἕλενος καὶ Δηΐφοβος θεοειδὴς</l>
<l n="95">υἷε δύω Πριάμοιο: τρίτος δ᾽ ἦν Ἄσιος ἥρως</l>
<l>Ἄσιος Ὑρτακίδης, ὃν Ἀρίσβηθεν φέρον ἵπποι</l>
<l>αἴθωνες μεγάλοι ποταμοῦ ἄπο Σελλήεντος.</l>
<l>τῶν δὲ τετάρτων ἦρχεν ἐῢς πάϊς Ἀγχίσαο</l>
<l>Αἰνείας, ἅμα τῷ γε δύω Ἀντήνορος υἷε</l>
<l n="100">Ἀρχέλοχός τ᾽ Ἀκάμας τε μάχης εὖ εἰδότε πάσης.</l>
<l>Σαρπηδὼν δ᾽ ἡγήσατ᾽ ἀγακλειτῶν ἐπικούρων,</l>
<l>πρὸς δ᾽ ἕλετο Γλαῦκον καὶ ἀρήϊον Ἀστεροπαῖον:</l>
<l>οἳ γάρ οἱ εἴσαντο διακριδὸν εἶναι ἄριστοι</l>
<l>τῶν ἄλλων μετά γ᾽ αὐτόν: ὃ δ᾽ ἔπρεπε καὶ διὰ πάντων.</l>
<l n="105">οἳ δ᾽ ἐπεὶ ἀλλήλους ἄραρον τυκτῇσι βόεσσι</l>
<l>βάν ῥ᾽ ἰθὺς Δαναῶν λελιημένοι, οὐδ᾽ ἔτ᾽ ἔφαντο</l>
<l>σχήσεσθ᾽, ἀλλ᾽ ἐν νηυσὶ μελαίνῃσιν πεσέεσθαι.</l>
<milestone ed="p" n="108" unit="card" />
<l><milestone ed="P" unit="para" />ἔνθ᾽ ἄλλοι Τρῶες τηλεκλειτοί τ᾽ ἐπίκουροι</l>
<l>βουλῇ Πουλυδάμαντος ἀμωμήτοιο πίθοντο:</l>
<l n="110">ἀλλ᾽ οὐχ Ὑρτακίδης ἔθελ᾽ Ἄσιος ὄρχαμος ἀνδρῶν</l>
<l>αὖθι λιπεῖν ἵππους τε καὶ ἡνίοχον θεράποντα,</l>
<l>ἀλλὰ σὺν αὐτοῖσιν πέλασεν νήεσσι θοῇσι</l>
<l>νήπιος, οὐδ᾽ ἄρ᾽ ἔμελλε κακὰς ὑπὸ κῆρας ἀλύξας</l>
<l>ἵπποισιν καὶ ὄχεσφιν ἀγαλλόμενος παρὰ νηῶν</l>
<l n="115">ἂψ ἀπονοστήσειν προτὶ Ἴλιον ἠνεμόεσσαν:</l>
<l>πρόσθεν γάρ μιν μοῖρα δυσώνυμος ἀμφεκάλυψεν</l>
<l>ἔγχεϊ Ἰδομενῆος ἀγαυοῦ Δευκαλίδαο.</l>
<l>εἴσατο γὰρ νηῶν ἐπ᾽ ἀριστερά, τῇ περ Ἀχαιοὶ</l>
<l>ἐκ πεδίου νίσοντο σὺν ἵπποισιν καὶ ὄχεσφι:</l>
<l n="120">τῇ ῥ᾽ ἵππους τε καὶ ἅρμα διήλασεν, οὐδὲ πύλῃσιν</l>
<l>εὗρ᾽ ἐπικεκλιμένας σανίδας καὶ μακρὸν ὀχῆα,</l>
<l>ἀλλ᾽ ἀναπεπταμένας ἔχον ἀνέρες, εἴ τιν᾽ ἑταίρων</l>
<l>ἐκ πολέμου φεύγοντα σαώσειαν μετὰ νῆας.</l>
<l>τῇ ῥ᾽ ἰθὺς φρονέων ἵππους ἔχε, τοὶ δ᾽ ἅμ᾽ ἕποντο</l>
<l n="125">ὀξέα κεκλήγοντες: ἔφαντο γὰρ οὐκ ἔτ᾽ Ἀχαιοὺς</l>
<l>σχήσεσθ᾽, ἀλλ᾽ ἐν νηυσὶ μελαίνῃσιν πεσέεσθαι</l>
<l>νήπιοι, ἐν δὲ πύλῃσι δύ᾽ ἀνέρας εὗρον ἀρίστους</l>
<l>υἷας ὑπερθύμους Λαπιθάων αἰχμητάων,</l>
<l>τὸν μὲν Πειριθόου υἷα κρατερὸν Πολυποίτην,</l>
<l n="130">τὸν δὲ Λεοντῆα βροτολοιγῷ ἶσον Ἄρηϊ.</l>
<l>τὼ μὲν ἄρα προπάροιθε πυλάων ὑψηλάων</l>
<l>ἕστασαν ὡς ὅτε τε δρύες οὔρεσιν ὑψικάρηνοι,</l>
<l>αἵ τ᾽ ἄνεμον μίμνουσι καὶ ὑετὸν ἤματα πάντα</l>
<l>ῥίζῃσιν μεγάλῃσι διηνεκέεσσ᾽ ἀραρυῖαι:</l>
<l n="135">ὣς ἄρα τὼ χείρεσσι πεποιθότες ἠδὲ βίηφι</l>
<l>μίμνον ἐπερχόμενον μέγαν Ἄσιον οὐδὲ φέβοντο.</l>
<l>οἳ δ᾽ ἰθὺς πρὸς τεῖχος ἐΰδμητον βόας αὔας</l>
<l>ὑψόσ᾽ ἀνασχόμενοι ἔκιον μεγάλῳ ἀλαλητῷ</l>
<l>Ἄσιον ἀμφὶ ἄνακτα καὶ Ἰαμενὸν καὶ Ὀρέστην</l>
<l n="140">Ἀσιάδην τ᾽ Ἀδάμαντα Θόωνά τε Οἰνόμαόν τε.</l>
<l>οἳ δ᾽ ἤτοι εἷος μὲν ἐϋκνήμιδας Ἀχαιοὺς</l>
<l>ὄρνυον ἔνδον ἐόντες ἀμύνεσθαι περὶ νηῶν:</l>
<l>αὐτὰρ ἐπεὶ δὴ τεῖχος ἐπεσσυμένους ἐνόησαν</l>
<l>Τρῶας, ἀτὰρ Δαναῶν γένετο ἰαχή τε φόβος τε,</l>
<l n="145">ἐκ δὲ τὼ ἀΐξαντε πυλάων πρόσθε μαχέσθην</l>
<l>ἀγροτέροισι σύεσσιν ἐοικότε, τώ τ᾽ ἐν ὄρεσσιν</l>
<l>ἀνδρῶν ἠδὲ κυνῶν δέχαται κολοσυρτὸν ἰόντα,</l>
<l>δοχμώ τ᾽ ἀΐσσοντε περὶ σφίσιν ἄγνυτον ὕλην</l>
<l>πρυμνὴν ἐκτάμνοντες, ὑπαὶ δέ τε κόμπος ὀδόντων</l>
<l n="150">γίγνεται εἰς ὅ κέ τίς τε βαλὼν ἐκ θυμὸν ἕληται:</l>
<l>ὣς τῶν κόμπει χαλκὸς ἐπὶ στήθεσσι φαεινὸς</l>
<l>ἄντην βαλλομένων: μάλα γὰρ κρατερῶς ἐμάχοντο</l>
<l>λαοῖσιν καθύπερθε πεποιθότες ἠδὲ βίηφιν.</l>
<milestone ed="p" n="153" unit="card" />
<l>οἳ δ᾽ ἄρα χερμαδίοισιν ἐϋδμήτων ἀπὸ πύργων</l>
<l n="155">βάλλον ἀμυνόμενοι σφῶν τ᾽ αὐτῶν καὶ κλισιάων</l>
<l>νηῶν τ᾽ ὠκυπόρων: νιφάδες δ᾽ ὡς πῖπτον ἔραζε,</l>
<l>ἅς τ᾽ ἄνεμος ζαὴς νέφεα σκιόεντα δονήσας</l>
<l>ταρφειὰς κατέχευεν ἐπὶ χθονὶ πουλυβοτείρῃ:</l>
<l>ὣς τῶν ἐκ χειρῶν βέλεα ῥέον ἠμὲν Ἀχαιῶν</l>
<l n="160">ἠδὲ καὶ ἐκ Τρώων: κόρυθες δ᾽ ἀμφ᾽ αὖον ἀΰτευν</l>
<l>βαλλομένων μυλάκεσσι καὶ ἀσπίδες ὀμφαλόεσσαι.</l>
<l>δή ῥα τότ᾽ ᾤμωξεν καὶ ὣ πεπλήγετο μηρὼ</l>
<l>Ἄσιος Ὑρτακίδης, καὶ ἀλαστήσας ἔπος ηὔδα:</l>
<q direct="unspecified"><l>Ζεῦ πάτερ ἦ ῥά νυ καὶ σὺ φιλοψευδὴς ἐτέτυξο</l>
<l n="165">πάγχυ μάλ᾽: οὐ γὰρ ἔγωγ᾽ ἐφάμην ἥρωας Ἀχαιοὺς</l>
<l>σχήσειν ἡμέτερόν γε μένος καὶ χεῖρας ἀάπτους.</l>
<l>οἳ δ᾽, ὥς τε σφῆκες μέσον αἰόλοι ἠὲ μέλισσαι</l>
<l>οἰκία ποιήσωνται ὁδῷ ἔπι παιπαλοέσσῃ,</l>
<l>οὐδ᾽ ἀπολείπουσιν κοῖλον δόμον, ἀλλὰ μένοντες</l>
<l n="170">ἄνδρας θηρητῆρας ἀμύνονται περὶ τέκνων,</l>
<l>ὣς οἵ γ᾽ οὐκ ἐθέλουσι πυλάων καὶ δύ᾽ ἐόντε</l>
<l>χάσσασθαι πρίν γ᾽ ἠὲ κατακτάμεν ἠὲ ἁλῶναι.</l></q>
<l><milestone ed="P" unit="para" />ὣς ἔφατ᾽, οὐδὲ Διὸς πεῖθε φρένα ταῦτ᾽ ἀγορεύων:</l>
<l>Ἕκτορι γάρ οἱ θυμὸς ἐβούλετο κῦδος ὀρέξαι.</l>
<l n="175"><milestone ed="P" unit="para" />ἄλλοι δ᾽ ἀμφ᾽ ἄλλῃσι μάχην ἐμάχοντο πύλῃσιν:</l>
<l>ἀργαλέον δέ με ταῦτα θεὸν ὣς πάντ᾽ ἀγορεῦσαι:</l>
<l>πάντῃ γὰρ περὶ τεῖχος ὀρώρει θεσπιδαὲς πῦρ</l>
<l>λάϊνον: Ἀργεῖοι δὲ καὶ ἀχνύμενοί περ ἀνάγκῃ</l>
<l>νηῶν ἠμύνοντο: θεοὶ δ᾽ ἀκαχήατο θυμὸν</l>
<l n="180">πάντες ὅσοι Δαναοῖσι μάχης ἐπιτάρροθοι ἦσαν.</l>
<l>σὺν δ᾽ ἔβαλον Λαπίθαι πόλεμον καὶ δηϊοτῆτα.</l>
<l><milestone ed="P" unit="para" />ἔνθ᾽ αὖ Πειριθόου υἱὸς κρατερὸς Πολυποίτης</l>
<l>δουρὶ βάλεν Δάμασον κυνέης διὰ χαλκοπαρῄου:</l>
<l>οὐδ᾽ ἄρα χαλκείη κόρυς ἔσχεθεν, ἀλλὰ διὰ πρὸ</l>
<l n="185">αἰχμὴ χαλκείη ῥῆξ᾽ ὀστέον, ἐγκέφαλος δὲ</l>
<l>ἔνδον ἅπας πεπάλακτο: δάμασσε δέ μιν μεμαῶτα:</l>
<l>αὐτὰρ ἔπειτα Πύλωνα καὶ Ὄρμενον ἐξενάριξεν.</l>
<l>υἱὸν δ᾽ Ἀντιμάχοιο Λεοντεὺς ὄζος Ἄρηος</l>
<l>Ἱππόμαχον βάλε δουρὶ κατὰ ζωστῆρα τυχήσας.</l>
<l n="190">αὖτις δ᾽ ἐκ κολεοῖο ἐρυσσάμενος ξίφος ὀξὺ</l>
<l>Ἀντιφάτην μὲν πρῶτον ἐπαΐξας δι᾽ ὁμίλου</l>
<l>πλῆξ᾽ αὐτοσχεδίην: ὃ δ᾽ ἄρ᾽ ὕπτιος οὔδει ἐρείσθη:</l>
<l>αὐτὰρ ἔπειτα Μένωνα καὶ Ἰαμενὸν καὶ Ὀρέστην</l>
<l>πάντας ἐπασσυτέρους πέλασε χθονὶ πουλυβοτείρῃ.</l>
<milestone ed="p" n="195" unit="card" />
<l n="195"><milestone ed="P" unit="para" />ὄφρ᾽ οἳ τοὺς ἐνάριζον ἀπ᾽ ἔντεα μαρμαίροντα,</l>
<l>τόφρ᾽ οἳ Πουλυδάμαντι καὶ Ἕκτορι κοῦροι ἕποντο,</l>
<l>οἳ πλεῖστοι καὶ ἄριστοι ἔσαν, μέμασαν δὲ μάλιστα</l>
<l>τεῖχός τε ῥήξειν καὶ ἐνιπρήσειν πυρὶ νῆας,</l>
<l>οἵ ῥ᾽ ἔτι μερμήριζον ἐφεσταότες παρὰ τάφρῳ.</l>
<l n="200">ὄρνις γάρ σφιν ἐπῆλθε περησέμεναι μεμαῶσιν</l>
<l>αἰετὸς ὑψιπέτης ἐπ᾽ ἀριστερὰ λαὸν ἐέργων</l>
<l>φοινήεντα δράκοντα φέρων ὀνύχεσσι πέλωρον</l>
<l>ζωὸν ἔτ᾽ ἀσπαίροντα, καὶ οὔ πω λήθετο χάρμης,</l>
<l>κόψε γὰρ αὐτὸν ἔχοντα κατὰ στῆθος παρὰ δειρὴν</l>
<l n="205">ἰδνωθεὶς ὀπίσω: ὃ δ᾽ ἀπὸ ἕθεν ἧκε χαμᾶζε</l>
<l>ἀλγήσας ὀδύνῃσι, μέσῳ δ᾽ ἐνὶ κάββαλ᾽ ὁμίλῳ,</l>
<l>αὐτὸς δὲ κλάγξας πέτετο πνοιῇς ἀνέμοιο.</l>
<l>Τρῶες δ᾽ ἐρρίγησαν ὅπως ἴδον αἰόλον ὄφιν</l>
<l>κείμενον ἐν μέσσοισι Διὸς τέρας αἰγιόχοιο.</l>
<l n="210">δὴ τότε Πουλυδάμας θρασὺν Ἕκτορα εἶπε παραστάς:</l>
<l>Ἕκτορ ἀεὶ μέν πώς μοι ἐπιπλήσσεις ἀγορῇσιν</l>
<l>ἐσθλὰ φραζομένῳ, ἐπεὶ οὐδὲ μὲν οὐδὲ ἔοικε</l>
<l>δῆμον ἐόντα παρὲξ ἀγορευέμεν, οὔτ᾽ ἐνὶ βουλῇ</l>
<l>οὔτέ ποτ᾽ ἐν πολέμῳ, σὸν δὲ κράτος αἰὲν ἀέξειν:</l>
<l n="215">νῦν αὖτ᾽ ἐξερέω ὥς μοι δοκεῖ εἶναι ἄριστα.</l>
<l>μὴ ἴομεν Δαναοῖσι μαχησόμενοι περὶ νηῶν.</l>
<l>ὧδε γὰρ ἐκτελέεσθαι ὀΐομαι, εἰ ἐτεόν γε</l>
<l>Τρωσὶν ὅδ᾽ ὄρνις ἦλθε περησέμεναι μεμαῶσιν</l>
<l>αἰετὸς ὑψιπέτης ἐπ᾽ ἀριστερὰ λαὸν ἐέργων</l>
<l n="220">φοινήεντα δράκοντα φέρων ὀνύχεσσι πέλωρον</l>
<l>ζωόν: ἄφαρ δ᾽ ἀφέηκε πάρος φίλα οἰκί᾽ ἱκέσθαι,</l>
<l>οὐδ᾽ ἐτέλεσσε φέρων δόμεναι τεκέεσσιν ἑοῖσιν.</l>
<l>ὣς ἡμεῖς, εἴ πέρ τε πύλας καὶ τεῖχος Ἀχαιῶν</l>
<l>ῥηξόμεθα σθένεϊ μεγάλῳ, εἴξωσι δ᾽ Ἀχαιοί,</l>
<l n="225">οὐ κόσμῳ παρὰ ναῦφιν ἐλευσόμεθ᾽ αὐτὰ κέλευθα:</l>
<l>πολλοὺς γὰρ Τρώων καταλείψομεν, οὕς κεν Ἀχαιοὶ</l>
<l>χαλκῷ δῃώσωσιν ἀμυνόμενοι περὶ νηῶν.</l>
<l>ὧδέ χ᾽ ὑποκρίναιτο θεοπρόπος, ὃς σάφα θυμῷ</l>
<l>εἰδείη τεράων καί οἱ πειθοίατο λαοί.</l>
<milestone ed="p" n="230" unit="card" />
<l n="230"><milestone ed="P" unit="para" />τὸν δ᾽ ἄρ᾽ ὑπόδρα ἰδὼν προσέφη κορυθαίολος Ἕκτωρ:</l>
<q direct="unspecified"><l>Πουλυδάμα, σὺ μὲν οὐκ ἔτ᾽ ἐμοὶ φίλα ταῦτ᾽ ἀγορεύεις:</l>
<l>οἶσθα καὶ ἄλλον μῦθον ἀμείνονα τοῦδε νοῆσαι.</l>
<l>εἰ δ᾽ ἐτεὸν δὴ τοῦτον ἀπὸ σπουδῆς ἀγορεύεις,</l>
<l>ἐξ ἄρα δή τοι ἔπειτα θεοὶ φρένας ὤλεσαν αὐτοί,</l>
<l n="235">ὃς κέλεαι Ζηνὸς μὲν ἐριγδούποιο λαθέσθαι</l>
<l>βουλέων, ἅς τέ μοι αὐτὸς ὑπέσχετο καὶ κατένευσε:</l>
<l>τύνη δ᾽ οἰωνοῖσι τανυπτερύγεσσι κελεύεις</l>
<l>πείθεσθαι, τῶν οὔ τι μετατρέπομ᾽ οὐδ᾽ ἀλεγίζω</l>
<l>εἴτ᾽ ἐπὶ δεξί᾽ ἴωσι πρὸς ἠῶ τ᾽ ἠέλιόν τε,</l>
<l n="240">εἴτ᾽ ἐπ᾽ ἀριστερὰ τοί γε ποτὶ ζόφον ἠερόεντα.</l>
<l>ἡμεῖς δὲ μεγάλοιο Διὸς πειθώμεθα βουλῇ,</l>
<l>ὃς πᾶσι θνητοῖσι καὶ ἀθανάτοισιν ἀνάσσει.</l>
<l>εἷς οἰωνὸς ἄριστος ἀμύνεσθαι περὶ πάτρης.</l>
<l>τίπτε σὺ δείδοικας πόλεμον καὶ δηϊοτῆτα;</l>
<l n="245">εἴ περ γάρ τ᾽ ἄλλοι γε περὶ κτεινώμεθα πάντες</l>
<l>νηυσὶν ἐπ᾽ Ἀργείων, σοὶ δ᾽ οὐ δέος ἔστ᾽ ἀπολέσθαι:</l>
<l>οὐ γάρ τοι κραδίη μενεδήϊος οὐδὲ μαχήμων.</l>
<l>εἰ δὲ σὺ δηϊοτῆτος ἀφέξεαι, ἠέ τιν᾽ ἄλλον</l>
<l>παρφάμενος ἐπέεσσιν ἀποτρέψεις πολέμοιο,</l>
<l n="250">αὐτίκ᾽ ἐμῷ ὑπὸ δουρὶ τυπεὶς ἀπὸ θυμὸν ὀλέσσεις.</l></q>
<l><milestone ed="P" unit="para" />ὣς ἄρα φωνήσας ἡγήσατο, τοὶ δ᾽ ἅμ᾽ ἕποντο</l>
<l>ἠχῇ θεσπεσίῃ: ἐπὶ δὲ Ζεὺς τερπικέραυνος</l>
<l>ὦρσεν ἀπ᾽ Ἰδαίων ὀρέων ἀνέμοιο θύελλαν,</l>
<l>ἥ ῥ᾽ ἰθὺς νηῶν κονίην φέρεν: αὐτὰρ Ἀχαιῶν</l>
<l n="255">θέλγε νόον, Τρωσὶν δὲ καὶ Ἕκτορι κῦδος ὄπαζε.</l>
<l>τοῦ περ δὴ τεράεσσι πεποιθότες ἠδὲ βίηφι</l>
<l>ῥήγνυσθαι μέγα τεῖχος Ἀχαιῶν πειρήτιζον.</l>
<l>κρόσσας μὲν πύργων ἔρυον, καὶ ἔρειπον ἐπάλξεις,</l>
<l>στήλας τε προβλῆτας ἐμόχλεον, ἃς ἄρ᾽ Ἀχαιοὶ</l>
<l n="260">πρώτας ἐν γαίῃ θέσαν ἔμμεναι ἔχματα πύργων.</l>
<l>τὰς οἵ γ᾽ αὐέρυον, ἔλποντο δὲ τεῖχος Ἀχαιῶν</l>
<l>ῥήξειν: οὐδέ νύ πω Δαναοὶ χάζοντο κελεύθου,</l>
<l>ἀλλ᾽ οἵ γε ῥινοῖσι βοῶν φράξαντες ἐπάλξεις</l>
<l>βάλλον ἀπ᾽ αὐτάων δηΐους ὑπὸ τεῖχος ἰόντας.</l>
<l n="265"><milestone ed="P" unit="para" />ἀμφοτέρω δ᾽ Αἴαντε κελευτιόωντ᾽ ἐπὶ πύργων</l>
<l>πάντοσε φοιτήτην μένος ὀτρύνοντες Ἀχαιῶν.</l>
<l>ἄλλον μειλιχίοις, ἄλλον στερεοῖς ἐπέεσσι</l>
<l>νείκεον, ὅν τινα πάγχυ μάχης μεθιέντα ἴδοιεν:</l>
<q direct="unspecified"><l>ὦ φίλοι Ἀργείων ὅς τ᾽ ἔξοχος ὅς τε μεσήεις</l>
<l n="270">ὅς τε χερειότερος, ἐπεὶ οὔ πω πάντες ὁμοῖοι</l>
<l>ἀνέρες ἐν πολέμῳ, νῦν ἔπλετο ἔργον ἅπασι:</l>
<l>καὶ δ᾽ αὐτοὶ τόδε που γιγνώσκετε. μή τις ὀπίσσω</l>
<l>τετράφθω ποτὶ νῆας ὁμοκλητῆρος ἀκούσας,</l>
<l>ἀλλὰ πρόσω ἵεσθε καὶ ἀλλήλοισι κέλεσθε,</l>
<l n="275">αἴ κε Ζεὺς δώῃσιν Ὀλύμπιος ἀστεροπητὴς</l>
<l>νεῖκος ἀπωσαμένους δηΐους προτὶ ἄστυ δίεσθαι.</l>
<milestone ed="p" n="277" unit="card" /></q>
<l><milestone ed="P" unit="para" />ὣς τώ γε προβοῶντε μάχην ὄτρυνον Ἀχαιῶν.</l>
<l>τῶν δ᾽, ὥς τε νιφάδες χιόνος πίπτωσι θαμειαὶ</l>
<l>ἤματι χειμερίῳ, ὅτε τ᾽ ὤρετο μητίετα Ζεὺς</l>
<l n="280">νιφέμεν ἀνθρώποισι πιφαυσκόμενος τὰ ἃ κῆλα:</l>
<l>κοιμήσας δ᾽ ἀνέμους χέει ἔμπεδον, ὄφρα καλύψῃ</l>
<l>ὑψηλῶν ὀρέων κορυφὰς καὶ πρώονας ἄκρους</l>
<l>καὶ πεδία λωτοῦντα καὶ ἀνδρῶν πίονα ἔργα,</l>
<l>καί τ᾽ ἐφ᾽ ἁλὸς πολιῆς κέχυται λιμέσιν τε καὶ ἀκταῖς,</l>
<l n="285">κῦμα δέ μιν προσπλάζον ἐρύκεται: ἄλλά τε πάντα</l>
<l>εἴλυται καθύπερθ᾽, ὅτ᾽ ἐπιβρίσῃ Διὸς ὄμβρος:</l>
<l>ὣς τῶν ἀμφοτέρωσε λίθοι πωτῶντο θαμειαί,</l>
<l>αἱ μὲν ἄρ᾽ ἐς Τρῶας, αἱ δ᾽ ἐκ Τρώων ἐς Ἀχαιούς,</l>
<l>βαλλομένων: τὸ δὲ τεῖχος ὕπερ πᾶν δοῦπος ὀρώρει.</l>
<l n="290"><milestone ed="P" unit="para" />οὐδ᾽ ἄν πω τότε γε Τρῶες καὶ φαίδιμος Ἕκτωρ</l>
<l>τείχεος ἐρρήξαντο πύλας καὶ μακρὸν ὀχῆα,</l>
<l>εἰ μὴ ἄρ᾽ υἱὸν ἑὸν Σαρπηδόνα μητίετα Ζεὺς</l>
<l>ὦρσεν ἐπ᾽ Ἀργείοισι λέονθ᾽ ὣς βουσὶν ἕλιξιν.</l>
<l>αὐτίκα δ᾽ ἀσπίδα μὲν πρόσθ᾽ ἔσχετο πάντοσ᾽ ἐΐσην</l>
<l n="295">καλὴν χαλκείην ἐξήλατον, ἣν ἄρα χαλκεὺς</l>
<l>ἤλασεν, ἔντοσθεν δὲ βοείας ῥάψε θαμειὰς</l>
<l>χρυσείῃς ῥάβδοισι διηνεκέσιν περὶ κύκλον.</l>
<l>τὴν ἄρ᾽ ὅ γε πρόσθε σχόμενος δύο δοῦρε τινάσσων</l>
<l>βῆ ῥ᾽ ἴμεν ὥς τε λέων ὀρεσίτροφος, ὅς τ᾽ ἐπιδευὴς</l>
<l n="300">δηρὸν ἔῃ κρειῶν, κέλεται δέ ἑ θυμὸς ἀγήνωρ</l>
<l>μήλων πειρήσοντα καὶ ἐς πυκινὸν δόμον ἐλθεῖν:</l>
<l>εἴ περ γάρ χ᾽ εὕρῃσι παρ᾽ αὐτόφι βώτορας ἄνδρας</l>
<l>σὺν κυσὶ καὶ δούρεσσι φυλάσσοντας περὶ μῆλα,</l>
<l>οὔ ῥά τ᾽ ἀπείρητος μέμονε σταθμοῖο δίεσθαι,</l>
<l n="305">ἀλλ᾽ ὅ γ᾽ ἄρ᾽ ἢ ἥρπαξε μετάλμενος, ἠὲ καὶ αὐτὸς</l>
<l>ἔβλητ᾽ ἐν πρώτοισι θοῆς ἀπὸ χειρὸς ἄκοντι:</l>
<l>ὥς ῥα τότ᾽ ἀντίθεον Σαρπηδόνα θυμὸς ἀνῆκε</l>
<l>τεῖχος ἐπαΐξαι διά τε ῥήξασθαι ἐπάλξεις.</l>
<l>αὐτίκα δὲ Γλαῦκον προσέφη παῖδ᾽ Ἱππολόχοιο:</l>
<q direct="unspecified"><l n="310">Γλαῦκε τί ἢ δὴ νῶϊ τετιμήμεσθα μάλιστα</l>
<l>ἕδρῃ τε κρέασίν τε ἰδὲ πλείοις δεπάεσσιν</l>
<l>ἐν Λυκίῃ, πάντες δὲ θεοὺς ὣς εἰσορόωσι,</l>
<l>καὶ τέμενος νεμόμεσθα μέγα Ξάνθοιο παρ᾽ ὄχθας</l>
<l>καλὸν φυταλιῆς καὶ ἀρούρης πυροφόροιο;</l>
<l n="315">τὼ νῦν χρὴ Λυκίοισι μέτα πρώτοισιν ἐόντας</l>
<l>ἑστάμεν ἠδὲ μάχης καυστείρης ἀντιβολῆσαι,</l>
<l>ὄφρά τις ὧδ᾽ εἴπῃ Λυκίων πύκα θωρηκτάων:</l>
<l>οὐ μὰν ἀκλεέες Λυκίην κάτα κοιρανέουσιν</l>
<l>ἡμέτεροι βασιλῆες, ἔδουσί τε πίονα μῆλα</l>
<l n="320">οἶνόν τ᾽ ἔξαιτον μελιηδέα: ἀλλ᾽ ἄρα καὶ ἲς</l>
<l>ἐσθλή, ἐπεὶ Λυκίοισι μέτα πρώτοισι μάχονται.</l>
<l>ὦ πέπον εἰ μὲν γὰρ πόλεμον περὶ τόνδε φυγόντε</l>
<l>αἰεὶ δὴ μέλλοιμεν ἀγήρω τ᾽ ἀθανάτω τε</l>
<l>ἔσσεσθ᾽, οὔτέ κεν αὐτὸς ἐνὶ πρώτοισι μαχοίμην</l>
<l n="325">οὔτέ κε σὲ στέλλοιμι μάχην ἐς κυδιάνειραν:</l>
<l>νῦν δ᾽ ἔμπης γὰρ κῆρες ἐφεστᾶσιν θανάτοιο</l>
<l>μυρίαι, ἃς οὐκ ἔστι φυγεῖν βροτὸν οὐδ᾽ ὑπαλύξαι,</l>
<l>ἴομεν ἠέ τῳ εὖχος ὀρέξομεν ἠέ τις ἡμῖν.</l>
<milestone ed="p" n="329" unit="card" /></q>
<l><milestone ed="P" unit="para" />ὣς ἔφατ᾽, οὐδὲ Γλαῦκος ἀπετράπετ᾽ οὐδ᾽ ἀπίθησε:</l>
<l n="330">τὼ δ᾽ ἰθὺς βήτην Λυκίων μέγα ἔθνος ἄγοντε.</l>
<l>τοὺς δὲ ἰδὼν ῥίγησ᾽ υἱὸς Πετεῶο Μενεσθεύς:</l>
<l>τοῦ γὰρ δὴ πρὸς πύργον ἴσαν κακότητα φέροντες.</l>
<l>πάπτηνεν δ᾽ ἀνὰ πύργον Ἀχαιῶν εἴ τιν᾽ ἴδοιτο</l>
<l>ἡγεμόνων, ὅς τίς οἱ ἀρὴν ἑτάροισιν ἀμύναι:</l>
<l n="335">ἐς δ᾽ ἐνόησ᾽ Αἴαντε δύω πολέμου ἀκορήτω</l>
<l>ἑσταότας, Τεῦκρόν τε νέον κλισίηθεν ἰόντα</l>
<l>ἐγγύθεν: ἀλλ᾽ οὔ πώς οἱ ἔην βώσαντι γεγωνεῖν:</l>
<l>τόσσος γὰρ κτύπος ἦεν, ἀϋτὴ δ᾽ οὐρανὸν ἷκε,</l>
<l>βαλλομένων σακέων τε καὶ ἱπποκόμων τρυφαλειῶν</l>
<l n="340">καὶ πυλέων: πᾶσαι γὰρ ἐπώχατο, τοὶ δὲ κατ᾽ αὐτὰς</l>
<l>ἱστάμενοι πειρῶντο βίῃ ῥήξαντες ἐσελθεῖν.</l>
<l>αἶψα δ᾽ ἐπ᾽ Αἴαντα προΐει κήρυκα Θοώτην:</l>
<q direct="unspecified"><l>ἔρχεο δῖε Θοῶτα, θέων Αἴαντα κάλεσσον,</l>
<l>ἀμφοτέρω μὲν μᾶλλον: ὃ γάρ κ᾽ ὄχ᾽ ἄριστον ἁπάντων</l>
<l n="345">εἴη, ἐπεὶ τάχα τῇδε τετεύξεται αἰπὺς ὄλεθρος.</l>
<l>ὧδε γὰρ ἔβρισαν Λυκίων ἀγοί, οἳ τὸ πάρος περ</l>
<l>ζαχρηεῖς τελέθουσι κατὰ κρατερὰς ὑσμίνας.</l>
<l>εἰ δέ σφιν καὶ κεῖθι πόνος καὶ νεῖκος ὄρωρεν,</l>
<l>ἀλλά περ οἶος ἴτω Τελαμώνιος ἄλκιμος Αἴας,</l>
<l n="350">καί οἱ Τεῦκρος ἅμα σπέσθω τόξων ἐῢ εἰδώς.</l></q>
<l><milestone ed="P" unit="para" />ὣς ἔφατ᾽, οὐδ᾽ ἄρα οἱ κῆρυξ ἀπίθησεν ἀκούσας,</l>
<l>βῆ δὲ θέειν παρὰ τεῖχος Ἀχαιῶν χαλκοχιτώνων,</l>
<l>στῆ δὲ παρ᾽ Αἰάντεσσι κιών, εἶθαρ δὲ προσηύδα:</l>
<q direct="unspecified"><l>Αἴαντ᾽ Ἀργείων ἡγήτορε χαλκοχιτώνων</l>
<l n="355">ἠνώγει Πετεῶο διοτρεφέος φίλος υἱὸς</l>
<l>κεῖσ᾽ ἴμεν, ὄφρα πόνοιο μίνυνθά περ ἀντιάσητον</l>
<l>ἀμφοτέρω μὲν μᾶλλον: ὃ γάρ κ᾽ ὄχ᾽ ἄριστον ἁπάντων</l>
<l>εἴη, ἐπεὶ τάχα κεῖθι τετεύξεται αἰπὺς ὄλεθρος:</l>
<l>ὧδε γὰρ ἔβρισαν Λυκίων ἀγοί, οἳ τὸ πάρος περ</l>
<l n="360">ζαχρηεῖς τελέθουσι κατὰ κρατερὰς ὑσμίνας.</l>
<l>εἰ δὲ καὶ ἐνθάδε περ πόλεμος καὶ νεῖκος ὄρωρεν,</l>
<l>ἀλλά περ οἶος ἴτω Τελαμώνιος ἄλκιμος Αἴας,</l>
<l>καί οἱ Τεῦκρος ἅμα σπέσθω τόξων ἐῢ εἰδώς.</l>
<milestone ed="p" n="364" unit="card" /></q>
<l><milestone ed="P" unit="para" />ὣς ἔφατ᾽, οὐδ᾽ ἀπίθησε μέγας Τελαμώνιος Αἴας.</l>
<l n="365">αὐτίκ᾽ Ὀϊλιάδην ἔπεα πτερόεντα προσηύδα:</l>
<q direct="unspecified"><l>Αἶαν σφῶϊ μὲν αὖθι, σὺ καὶ κρατερὸς Λυκομήδης,</l>
<l>ἑσταότες Δαναοὺς ὀτρύνετον ἶφι μάχεσθαι:</l>
<l>αὐτὰρ ἐγὼ κεῖσ᾽ εἶμι καὶ ἀντιόω πολέμοιο:</l>
<l>αἶψα δ᾽ ἐλεύσομαι αὖτις, ἐπὴν εὖ τοῖς ἐπαμύνω.</l></q>
<l n="370"><milestone ed="P" unit="para" />ὣς ἄρα φωνήσας ἀπέβη Τελαμώνιος Αἴας,</l>
<l>καί οἱ Τεῦκρος ἅμ᾽ ᾖε κασίγνητος καὶ ὄπατρος:</l>
<l>τοῖς δ᾽ ἅμα Πανδίων Τεύκρου φέρε καμπύλα τόξα.</l>
<l>εὖτε Μενεσθῆος μεγαθύμου πύργον ἵκοντο</l>
<l>τείχεος ἐντὸς ἰόντες, ἐπειγομένοισι δ᾽ ἵκοντο,</l>
<l n="375">οἳ δ᾽ ἐπ᾽ ἐπάλξεις βαῖνον ἐρεμνῇ λαίλαπι ἶσοι</l>
<l>ἴφθιμοι Λυκίων ἡγήτορες ἠδὲ μέδοντες:</l>
<l>σὺν δ᾽ ἐβάλοντο μάχεσθαι ἐναντίον, ὦρτο δ᾽ ἀϋτή.</l>
<l><milestone ed="P" unit="para" />Αἴας δὲ πρῶτος Τελαμώνιος ἄνδρα κατέκτα</l>
<l>Σαρπήδοντος ἑταῖρον Ἐπικλῆα μεγάθυμον</l>
<l n="380">μαρμάρῳ ὀκριόεντι βαλών, ὅ ῥα τείχεος ἐντὸς</l>
<l>κεῖτο μέγας παρ᾽ ἔπαλξιν ὑπέρτατος: οὐδέ κέ μιν ῥέα</l>
<l>χείρεσσ᾽ ἀμφοτέρῃς ἔχοι ἀνὴρ οὐδὲ μάλ᾽ ἡβῶν,</l>
<l>οἷοι νῦν βροτοί εἰσ᾽: ὃ δ᾽ ἄρ᾽ ὑψόθεν ἔμβαλ᾽ ἀείρας,</l>
<l>θλάσσε δὲ τετράφαλον κυνέην, σὺν δ᾽ ὀστέ᾽ ἄραξε</l>
<l n="385">πάντ᾽ ἄμυδις κεφαλῆς: ὃ δ᾽ ἄρ᾽ ἀρνευτῆρι ἐοικὼς</l>
<l>κάππεσ᾽ ἀφ᾽ ὑψηλοῦ πύργου, λίπε δ᾽ ὀστέα θυμός.</l>
<l>Τεῦκρος δὲ Γλαῦκον κρατερὸν παῖδ᾽ Ἱππολόχοιο</l>
<l>ἰῷ ἐπεσσύμενον βάλε τείχεος ὑψηλοῖο,</l>
<l>ᾗ ῥ᾽ ἴδε γυμνωθέντα βραχίονα, παῦσε δὲ χάρμης.</l>
<l n="390">ἂψ δ᾽ ἀπὸ τείχεος ἆλτο λαθών, ἵνα μή τις Ἀχαιῶν</l>
<l>βλήμενον ἀθρήσειε καὶ εὐχετόῳτ᾽ ἐπέεσσι.</l>
<l>Σαρπήδοντι δ᾽ ἄχος γένετο Γλαύκου ἀπιόντος</l>
<l>αὐτίκ᾽ ἐπεί τ᾽ ἐνόησεν: ὅμως δ᾽ οὐ λήθετο χάρμης,</l>
<l>ἀλλ᾽ ὅ γε Θεστορίδην Ἀλκμάονα δουρὶ τυχήσας</l>
<l n="395">νύξ᾽, ἐκ δ᾽ ἔσπασεν ἔγχος: ὃ δ᾽ ἑσπόμενος πέσε δουρὶ</l>
<l>πρηνής, ἀμφὶ δέ οἱ βράχε τεύχεα ποικίλα χαλκῷ,</l>
<l>Σαρπηδὼν δ᾽ ἄρ᾽ ἔπαλξιν ἑλὼν χερσὶ στιβαρῇσιν</l>
<l>ἕλχ᾽, ἣ δ᾽ ἕσπετο πᾶσα διαμπερές, αὐτὰρ ὕπερθε</l>
<l>τεῖχος ἐγυμνώθη, πολέεσσι δὲ θῆκε κέλευθον.</l>
<milestone ed="p" n="400" unit="card" />
<l n="400"><milestone ed="P" unit="para" />τὸν δ᾽ Αἴας καὶ Τεῦκρος ὁμαρτήσανθ᾽ ὃ μὲν ἰῷ</l>
<l>βεβλήκει τελαμῶνα περὶ στήθεσσι φαεινὸν</l>
<l>ἀσπίδος ἀμφιβρότης: ἀλλὰ Ζεὺς κῆρας ἄμυνε</l>
<l>παιδὸς ἑοῦ, μὴ νηυσὶν ἔπι πρύμνῃσι δαμείη:</l>
<l>Αἴας δ᾽ ἀσπίδα νύξεν ἐπάλμενος, οὐδὲ διὰ πρὸ</l>
<l n="405">ἤλυθεν ἐγχείη, στυφέλιξε δέ μιν μεμαῶτα.</l>
<l>χώρησεν δ᾽ ἄρα τυτθὸν ἐπάλξιος: οὐδ᾽ ὅ γε πάμπαν</l>
<l>χάζετ᾽, ἐπεί οἱ θυμὸς ἐέλπετο κῦδος ἀρέσθαι.</l>
<l>κέκλετο δ᾽ ἀντιθέοισιν ἑλιξάμενος Λυκίοισιν:</l>
<q direct="unspecified"><l>ὦ Λύκιοι τί τ᾽ ἄρ᾽ ὧδε μεθίετε θούριδος ἀλκῆς;</l>
<l n="410">ἀργαλέον δέ μοί ἐστι καὶ ἰφθίμῳ περ ἐόντι</l>
<l>μούνῳ ῥηξαμένῳ θέσθαι παρὰ νηυσὶ κέλευθον:</l>
<l>ἀλλ᾽ ἐφομαρτεῖτε: πλεόνων δέ τι ἔργον ἄμεινον.</l></q>
<l><milestone ed="P" unit="para" />ὣς ἔφαθ᾽, οἳ δὲ ἄνακτος ὑποδείσαντες ὁμοκλὴν</l>
<l>μᾶλλον ἐπέβρισαν βουληφόρον ἀμφὶ ἄνακτα.</l>
<l n="415">Ἀργεῖοι δ᾽ ἑτέρωθεν ἐκαρτύναντο φάλαγγας</l>
<l>τείχεος ἔντοσθεν, μέγα δέ σφισι φαίνετο ἔργον:</l>
<l>οὔτε γὰρ ἴφθιμοι Λύκιοι Δαναῶν ἐδύναντο</l>
<l>τεῖχος ῥηξάμενοι θέσθαι παρὰ νηυσὶ κέλευθον,</l>
<l>οὔτέ ποτ᾽ αἰχμηταὶ Δαναοὶ Λυκίους ἐδύναντο</l>
<l n="420">τείχεος ἂψ ὤσασθαι, ἐπεὶ τὰ πρῶτα πέλασθεν.</l>
<l>ἀλλ᾽ ὥς τ᾽ ἀμφ᾽ οὔροισι δύ᾽ ἀνέρε δηριάασθον</l>
<l>μέτρ᾽ ἐν χερσὶν ἔχοντες ἐπιξύνῳ ἐν ἀρούρῃ,</l>
<l>ὥ τ᾽ ὀλίγῳ ἐνὶ χώρῳ ἐρίζητον περὶ ἴσης,</l>
<l>ὣς ἄρα τοὺς διέεργον ἐπάλξιες: οἳ δ᾽ ὑπὲρ αὐτέων</l>
<l n="425">δῄουν ἀλλήλων ἀμφὶ στήθεσσι βοείας</l>
<l>ἀσπίδας εὐκύκλους λαισήϊά τε πτερόεντα.</l>
<l>πολλοὶ δ᾽ οὐτάζοντο κατὰ χρόα νηλέϊ χαλκῷ,</l>
<l>ἠμὲν ὅτεῳ στρεφθέντι μετάφρενα γυμνωθείη</l>
<l>μαρναμένων, πολλοὶ δὲ διαμπερὲς ἀσπίδος αὐτῆς.</l>
<l n="430">πάντῃ δὴ πύργοι καὶ ἐπάλξιες αἵματι φωτῶν</l>
<l>ἐρράδατ᾽ ἀμφοτέρωθεν ἀπὸ Τρώων καὶ Ἀχαιῶν.</l>
<l>ἀλλ᾽ οὐδ᾽ ὧς ἐδύναντο φόβον ποιῆσαι Ἀχαιῶν,</l>
<l>ἀλλ᾽ ἔχον ὥς τε τάλαντα γυνὴ χερνῆτις ἀληθής,</l>
<l>ἥ τε σταθμὸν ἔχουσα καὶ εἴριον ἀμφὶς ἀνέλκει</l>
<l n="435">ἰσάζουσ᾽, ἵνα παισὶν ἀεικέα μισθὸν ἄρηται:</l>
<l>ὣς μὲν τῶν ἐπὶ ἶσα μάχη τέτατο πτόλεμός τε,</l>
<l>πρίν γ᾽ ὅτε δὴ Ζεὺς κῦδος ὑπέρτερον Ἕκτορι δῶκε</l>
<l>Πριαμίδῃ, ὃς πρῶτος ἐσήλατο τεῖχος Ἀχαιῶν.</l>
<l>ἤϋσεν δὲ διαπρύσιον Τρώεσσι γεγωνώς:</l>
<q direct="unspecified"><l n="440">ὄρνυσθ᾽ ἱππόδαμοι Τρῶες, ῥήγνυσθε δὲ τεῖχος</l>
<l>Ἀργείων καὶ νηυσὶν ἐνίετε θεσπιδαὲς πῦρ.</l>
<milestone ed="p" n="442" unit="card" /></q>
<l><milestone ed="P" unit="para" />ὣς φάτ᾽ ἐποτρύνων, οἳ δ᾽ οὔασι πάντες ἄκουον,</l>
<l>ἴθυσαν δ᾽ ἐπὶ τεῖχος ἀολλέες: οἳ μὲν ἔπειτα</l>
<l>κροσσάων ἐπέβαινον ἀκαχμένα δούρατ᾽ ἔχοντες,</l>
<l n="445">Ἕκτωρ δ᾽ ἁρπάξας λᾶαν φέρεν, ὅς ῥα πυλάων</l>
<l>ἑστήκει πρόσθε πρυμνὸς παχύς, αὐτὰρ ὕπερθεν</l>
<l>ὀξὺς ἔην: τὸν δ᾽ οὔ κε δύ᾽ ἀνέρε δήμου ἀρίστω</l>
<l>ῥηϊδίως ἐπ᾽ ἄμαξαν ἀπ᾽ οὔδεος ὀχλίσσειαν,</l>
<l>οἷοι νῦν βροτοί εἰσ᾽: ὃ δέ μιν ῥέα πάλλε καὶ οἶος.</l>
<l n="450">τόν οἱ ἐλαφρὸν ἔθηκε Κρόνου πάϊς ἀγκυλομήτεω.</l>
<l>ὡς δ᾽ ὅτε ποιμὴν ῥεῖα φέρει πόκον ἄρσενος οἰὸς</l>
<l>χειρὶ λαβὼν ἑτέρῃ, ὀλίγον τέ μιν ἄχθος ἐπείγει,</l>
<l>ὣς Ἕκτωρ ἰθὺς σανίδων φέρε λᾶαν ἀείρας,</l>
<l>αἵ ῥα πύλας εἴρυντο πύκα στιβαρῶς ἀραρυίας</l>
<l n="455">δικλίδας ὑψηλάς: δοιοὶ δ᾽ ἔντοσθεν ὀχῆες</l>
<l>εἶχον ἐπημοιβοί, μία δὲ κληῒς ἐπαρήρει.</l>
<l>στῆ δὲ μάλ᾽ ἐγγὺς ἰών, καὶ ἐρεισάμενος βάλε μέσσας</l>
<l>εὖ διαβάς, ἵνα μή οἱ ἀφαυρότερον βέλος εἴη,</l>
<l>ῥῆξε δ᾽ ἀπ᾽ ἀμφοτέρους θαιρούς: πέσε δὲ λίθος εἴσω</l>
<l n="460">βριθοσύνῃ, μέγα δ᾽ ἀμφὶ πύλαι μύκον, οὐδ᾽ ἄρ᾽ ὀχῆες</l>
<l>ἐσχεθέτην, σανίδες δὲ διέτμαγεν ἄλλυδις ἄλλη</l>
<l>λᾶος ὑπὸ ῥιπῆς: ὃ δ᾽ ἄρ᾽ ἔσθορε φαίδιμος Ἕκτωρ</l>
<l>νυκτὶ θοῇ ἀτάλαντος ὑπώπια: λάμπε δὲ χαλκῷ</l>
<l>σμερδαλέῳ, τὸν ἕεστο περὶ χροΐ, δοιὰ δὲ χερσὶ</l>
<l n="465">δοῦρ᾽ ἔχεν: οὔ κέν τίς μιν ἐρύκακεν ἀντιβολήσας</l>
<l>νόσφι θεῶν ὅτ᾽ ἐσᾶλτο πύλας: πυρὶ δ᾽ ὄσσε δεδήει.</l>
<l>κέκλετο δὲ Τρώεσσιν ἑλιξάμενος καθ᾽ ὅμιλον</l>
<l>τεῖχος ὑπερβαίνειν: τοὶ δ᾽ ὀτρύνοντι πίθοντο.</l>
<l>αὐτίκα δ᾽ οἳ μὲν τεῖχος ὑπέρβασαν, οἳ δὲ κατ᾽ αὐτὰς</l>
<l n="470">ποιητὰς ἐσέχυντο πύλας: Δαναοὶ δὲ φόβηθεν</l>
<l>νῆας ἀνὰ γλαφυράς, ὅμαδος δ᾽ ἀλίαστος ἐτύχθη.</l>
</div1></body></text></TEI.2>