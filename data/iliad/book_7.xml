<?xml version="1.0" encoding="utf-8"?>
<TEI.2><text><body><div1 type="Book" n="7" org="uniform" sample="complete">
<milestone ed="p" n="1" unit="card" />
<l><milestone ed="P" unit="para" />ὣς εἰπὼν πυλέων ἐξέσσυτο φαίδιμος Ἕκτωρ,</l>
<l>τῷ δ᾽ ἅμ᾽ Ἀλέξανδρος κί᾽ ἀδελφεός: ἐν δ᾽ ἄρα θυμῷ</l>
<l>ἀμφότεροι μέμασαν πολεμίζειν ἠδὲ μάχεσθαι.</l>
<l>ὡς δὲ θεὸς ναύτῃσιν ἐελδομένοισιν ἔδωκεν</l>
<l n="5">οὖρον, ἐπεί κε κάμωσιν ἐϋξέστῃς ἐλάτῃσι</l>
<l>πόντον ἐλαύνοντες, καμάτῳ δ᾽ ὑπὸ γυῖα λέλυνται,</l>
<l>ὣς ἄρα τὼ Τρώεσσιν ἐελδομένοισι φανήτην.</l>
<l><milestone ed="P" unit="para" />ἔνθ᾽ ἑλέτην ὃ μὲν υἱὸν Ἀρηϊθόοιο ἄνακτος</l>
<l>Ἄρνῃ ναιετάοντα Μενέσθιον, ὃν κορυνήτης</l>
<l n="10">γείνατ᾽ Ἀρηΐθοος καὶ Φυλομέδουσα βοῶπις:</l>
<l>Ἕκτωρ δ᾽ Ἠϊονῆα βάλ᾽ ἔγχεϊ ὀξυόεντι</l>
<l>αὐχέν᾽ ὑπὸ στεφάνης εὐχάλκου, λύντο δὲ γυῖα.</l>
<l>Γλαῦκος δ᾽ Ἱππολόχοιο πάϊς Λυκίων ἀγὸς ἀνδρῶν</l>
<l>Ἰφίνοον βάλε δουρὶ κατὰ κρατερὴν ὑσμίνην</l>
<l n="15">Δεξιάδην ἵππων ἐπιάλμενον ὠκειάων</l>
<l>ὦμον: ὃ δ᾽ ἐξ ἵππων χαμάδις πέσε, λύντο δὲ γυῖα.</l>
<l><milestone ed="P" unit="para" />τοὺς δ᾽ ὡς οὖν ἐνόησε θεὰ γλαυκῶπις Ἀθήνη</l>
<l>Ἀργείους ὀλέκοντας ἐνὶ κρατερῇ ὑσμίνῃ,</l>
<l>βῆ ῥα κατ᾽ Οὐλύμποιο καρήνων ἀΐξασα</l>
<l n="20">Ἴλιον εἰς ἱερήν: τῇ δ᾽ ἀντίος ὄρνυτ᾽ Ἀπόλλων</l>
<l>Περγάμου ἐκκατιδών, Τρώεσσι δὲ βούλετο νίκην:</l>
<l>ἀλλήλοισι δὲ τώ γε συναντέσθην παρὰ φηγῷ.</l>
<l>τὴν πρότερος προσέειπεν ἄναξ Διὸς υἱὸς Ἀπόλλων:</l>
<q direct="unspecified"><l>τίπτε σὺ δ᾽ αὖ μεμαυῖα Διὸς θύγατερ μεγάλοιο</l>
<l n="25">ἦλθες ἀπ᾽ Οὐλύμποιο, μέγας δέ σε θυμὸς ἀνῆκεν;</l>
<l>ἦ ἵνα δὴ Δαναοῖσι μάχης ἑτεραλκέα νίκην</l>
<l>δῷς; ἐπεὶ οὔ τι Τρῶας ἀπολλυμένους ἐλεαίρεις.</l>
<l>ἀλλ᾽ εἴ μοί τι πίθοιο τό κεν πολὺ κέρδιον εἴη:</l>
<l>νῦν μὲν παύσωμεν πόλεμον καὶ δηϊοτῆτα</l>
<l n="30">σήμερον: ὕστερον αὖτε μαχήσοντ᾽ εἰς ὅ κε τέκμωρ</l>
<l>Ἰλίου εὕρωσιν, ἐπεὶ ὣς φίλον ἔπλετο θυμῷ</l>
<l>ὑμῖν ἀθανάτῃσι, διαπραθέειν τόδε ἄστυ.</l>
<l><milestone ed="P" unit="para" />τὸν δ᾽ αὖτε προσέειπε θεὰ γλαυκῶπις Ἀθήνη:</l>
<q direct="unspecified"><l>ὧδ᾽ ἔστω ἑκάεργε: τὰ γὰρ φρονέουσα καὶ αὐτὴ</l>
<l n="35">ἦλθον ἀπ᾽ Οὐλύμποιο μετὰ Τρῶας καὶ Ἀχαιούς.</l>
<l>ἀλλ᾽ ἄγε πῶς μέμονας πόλεμον καταπαυσέμεν ἀνδρῶν;</l>
<l><milestone ed="P" unit="para" />τὴν δ᾽ αὖτε προσέειπεν ἄναξ Διὸς υἱὸς Ἀπόλλων:</l>
<q direct="unspecified"><l>Ἕκτορος ὄρσωμεν κρατερὸν μένος ἱπποδάμοιο,</l>
<l>ἤν τινά που Δαναῶν προκαλέσσεται οἰόθεν οἶος</l>
<l n="40">ἀντίβιον μαχέσασθαι ἐν αἰνῇ δηϊοτῆτι,</l>
<l>οἳ δέ κ᾽ ἀγασσάμενοι χαλκοκνήμιδες Ἀχαιοὶ</l>
<l>οἶον ἐπόρσειαν πολεμίζειν Ἕκτορι δίῳ.</l>
<milestone ed="p" n="43" unit="card" /></q>
<l><milestone ed="P" unit="para" />ὣς ἔφατ᾽, οὐδ᾽ ἀπίθησε θεὰ γλαυκῶπις Ἀθήνη.</l>
<l>τῶν δ᾽ Ἕλενος Πριάμοιο φίλος παῖς σύνθετο θυμῷ</l>
<l n="45">βουλήν, ἥ ῥα θεοῖσιν ἐφήνδανε μητιόωσι:</l>
<l>στῆ δὲ παρ᾽ Ἕκτορ᾽ ἰὼν καί μιν πρὸς μῦθον ἔειπεν:</l>
<q direct="unspecified"><l>Ἕκτορ υἱὲ Πριάμοιο Διὶ μῆτιν ἀτάλαντε</l>
<l>ἦ ῥά νύ μοί τι πίθοιο, κασίγνητος δέ τοί εἰμι:</l>
<l>ἄλλους μὲν κάθισον Τρῶας καὶ πάντας Ἀχαιούς,</l>
<l n="50">αὐτὸς δὲ προκάλεσσαι Ἀχαιῶν ὅς τις ἄριστος</l>
<l>ἀντίβιον μαχέσασθαι ἐν αἰνῇ δηϊοτῆτι:</l>
<l>οὐ γάρ πώ τοι μοῖρα θανεῖν καὶ πότμον ἐπισπεῖν:</l>
<l>ὣς γὰρ ἐγὼ ὄπ᾽ ἄκουσα θεῶν αἰειγενετάων.</l></q>
<l><milestone ed="P" unit="para" />ὣς ἔφαθ᾽, Ἕκτωρ δ᾽ αὖτε χάρη μέγα μῦθον ἀκούσας,</l>
<l n="55">καί ῥ᾽ ἐς μέσσον ἰὼν Τρώων ἀνέεργε φάλαγγας,</l>
<l>μέσσου δουρὸς ἑλών: οἳ δ᾽ ἱδρύνθησαν ἅπαντες.</l>
<l>κὰδ δ᾽ Ἀγαμέμνων εἷσεν ἐϋκνήμιδας Ἀχαιούς:</l>
<l>κὰδ δ᾽ ἄρ᾽ Ἀθηναίη τε καὶ ἀργυρότοξος Ἀπόλλων</l>
<l>ἑζέσθην ὄρνισιν ἐοικότες αἰγυπιοῖσι</l>
<l n="60">φηγῷ ἐφ᾽ ὑψηλῇ πατρὸς Διὸς αἰγιόχοιο</l>
<l>ἀνδράσι τερπόμενοι: τῶν δὲ στίχες εἵατο πυκναὶ</l>
<l>ἀσπίσι καὶ κορύθεσσι καὶ ἔγχεσι πεφρικυῖαι.</l>
<l>οἵη δὲ Ζεφύροιο ἐχεύατο πόντον ἔπι φρὶξ</l>
<l>ὀρνυμένοιο νέον, μελάνει δέ τε πόντος ὑπ᾽ αὐτῆς,</l>
<l n="65">τοῖαι ἄρα στίχες εἵατ᾽ Ἀχαιῶν τε Τρώων τε</l>
<l>ἐν πεδίῳ: Ἕκτωρ δὲ μετ᾽ ἀμφοτέροισιν ἔειπε:</l>
<q direct="unspecified"><l>κέκλυτέ μευ Τρῶες καὶ ἐϋκνήμιδες Ἀχαιοὶ</l>
<l>ὄφρ᾽ εἴπω τά με θυμὸς ἐνὶ στήθεσσι κελεύει.</l>
<l>ὅρκια μὲν Κρονίδης ὑψίζυγος οὐκ ἐτέλεσσεν,</l>
<l n="70">ἀλλὰ κακὰ φρονέων τεκμαίρεται ἀμφοτέροισιν</l>
<l>εἰς ὅ κεν ἢ ὑμεῖς Τροίην εὔπυργον ἕλητε</l>
<l>ἢ αὐτοὶ παρὰ νηυσὶ δαμείετε ποντοπόροισιν.</l>
<l>ὑμῖν δ᾽ ἐν γὰρ ἔασιν ἀριστῆες Παναχαιῶν:</l>
<l>τῶν νῦν ὅν τινα θυμὸς ἐμοὶ μαχέσασθαι ἀνώγει</l>
<l n="75">δεῦρ᾽ ἴτω ἐκ πάντων πρόμος ἔμμεναι Ἕκτορι δίῳ.</l>
<l>ὧδε δὲ μυθέομαι, Ζεὺς δ᾽ ἄμμ᾽ ἐπιμάρτυρος ἔστω:</l>
<l>εἰ μέν κεν ἐμὲ κεῖνος ἕλῃ ταναήκεϊ χαλκῷ,</l>
<l>τεύχεα συλήσας φερέτω κοίλας ἐπὶ νῆας,</l>
<l>σῶμα δὲ οἴκαδ᾽ ἐμὸν δόμεναι πάλιν, ὄφρα πυρός με</l>
<l n="80">Τρῶες καὶ Τρώων ἄλοχοι λελάχωσι θανόντα.</l>
<l>εἰ δέ κ᾽ ἐγὼ τὸν ἕλω, δώῃ δέ μοι εὖχος Ἀπόλλων,</l>
<l>τεύχεα σύλησας οἴσω προτὶ Ἴλιον ἱρήν,</l>
<l>καὶ κρεμόω προτὶ νηὸν Ἀπόλλωνος ἑκάτοιο,</l>
<l>τὸν δὲ νέκυν ἐπὶ νῆας ἐϋσσέλμους ἀποδώσω,</l>
<l n="85">ὄφρά ἑ ταρχύσωσι κάρη κομόωντες Ἀχαιοί,</l>
<l>σῆμά τέ οἱ χεύωσιν ἐπὶ πλατεῖ Ἑλλησπόντῳ.</l>
<l>καί ποτέ τις εἴπῃσι καὶ ὀψιγόνων ἀνθρώπων</l>
<l>νηῒ πολυκλήϊδι πλέων ἐπὶ οἴνοπα πόντον:</l>
<l>ἀνδρὸς μὲν τόδε σῆμα πάλαι κατατεθνηῶτος,</l>
<l n="90">ὅν ποτ᾽ ἀριστεύοντα κατέκτανε φαίδιμος Ἕκτωρ.</l>
<l>ὥς ποτέ τις ἐρέει: τὸ δ᾽ ἐμὸν κλέος οὔ ποτ᾽ ὀλεῖται.</l>
<milestone ed="p" n="92" unit="card" /></q>
<l><milestone ed="P" unit="para" />ὣς ἔφαθ᾽, οἱ δ᾽ ἄρα πάντες ἀκὴν ἐγένοντο σιωπῇ:</l>
<l>αἴδεσθεν μὲν ἀνήνασθαι, δεῖσαν δ᾽ ὑποδέχθαι:</l>
<l>ὀψὲ δὲ δὴ Μενέλαος ἀνίστατο καὶ μετέειπε</l>
<q direct="unspecified"><l n="95">νείκει ὀνειδίζων, μέγα δὲ στεναχίζετο θυμῷ:</l>
<l>ὤ μοι ἀπειλητῆρες Ἀχαιΐδες οὐκέτ᾽ Ἀχαιοί:</l>
<l>ἦ μὲν δὴ λώβη τάδε γ᾽ ἔσσεται αἰνόθεν αἰνῶς</l>
<l>εἰ μή τις Δαναῶν νῦν Ἕκτορος ἀντίος εἶσιν.</l>
<l>ἀλλ᾽ ὑμεῖς μὲν πάντες ὕδωρ καὶ γαῖα γένοισθε</l>
<l n="100">ἥμενοι αὖθι ἕκαστοι ἀκήριοι ἀκλεὲς αὔτως:</l>
<l>τῷδε δ᾽ ἐγὼν αὐτὸς θωρήξομαι: αὐτὰρ ὕπερθε</l>
<l>νίκης πείρατ᾽ ἔχονται ἐν ἀθανάτοισι θεοῖσιν.</l></q>
<l><milestone ed="P" unit="para" />ὣς ἄρα φωνήσας κατεδύσετο τεύχεα καλά.</l>
<l>ἔνθά κέ τοι Μενέλαε φάνη βιότοιο τελευτὴ</l>
<l n="105">Ἕκτορος ἐν παλάμῃσιν, ἐπεὶ πολὺ φέρτερος ἦεν,</l>
<l>εἰ μὴ ἀναΐξαντες ἕλον βασιλῆες Ἀχαιῶν,</l>
<l>αὐτός τ᾽ Ἀτρεΐδης εὐρὺ κρείων Ἀγαμέμνων</l>
<l>δεξιτερῆς ἕλε χειρὸς ἔπος τ᾽ ἔφατ᾽ ἔκ τ᾽ ὀνόμαζεν:</l>
<l>ἀφραίνεις Μενέλαε διοτρεφές, οὐδέ τί σε χρὴ</l>
<l n="110">ταύτης ἀφροσύνης: ἀνὰ δὲ σχέο κηδόμενός περ,</l>
<l>μηδ᾽ ἔθελ᾽ ἐξ ἔριδος σεῦ ἀμείνονι φωτὶ μάχεσθαι</l>
<l>Ἕκτορι Πριαμίδῃ, τόν τε στυγέουσι καὶ ἄλλοι.</l>
<l>καὶ δ᾽ Ἀχιλεὺς τούτῳ γε μάχῃ ἔνι κυδιανείρῃ</l>
<l>ἔρριγ᾽ ἀντιβολῆσαι, ὅ περ σέο πολλὸν ἀμείνων.</l>
<l n="115">ἀλλὰ σὺ μὲν νῦν ἵζευ ἰὼν μετὰ ἔθνος ἑταίρων,</l>
<l>τούτῳ δὲ πρόμον ἄλλον ἀναστήσουσιν Ἀχαιοί.</l>
<l>εἴ περ ἀδειής τ᾽ ἐστὶ καὶ εἰ μόθου ἔστ᾽ ἀκόρητος,</l>
<l>φημί μιν ἀσπασίως γόνυ κάμψειν, αἴ κε φύγῃσι</l>
<l>δηΐου ἐκ πολέμοιο καὶ αἰνῆς δηϊοτῆτος.</l></q>
<l n="120"><milestone ed="P" unit="para" />ὣς εἰπὼν παρέπεισεν ἀδελφειοῦ φρένας ἥρως</l>
<l>αἴσιμα παρειπών, ὃ δ᾽ ἐπείθετο: τοῦ μὲν ἔπειτα</l>
<l>γηθόσυνοι θεράποντες ἀπ᾽ ὤμων τεύχε᾽ ἕλοντο:</l>
<l>Νέστωρ δ᾽ Ἀργείοισιν ἀνίστατο καὶ μετέειπεν:</l>
<q direct="unspecified"><l>ὢ πόποι ἦ μέγα πένθος Ἀχαιΐδα γαῖαν ἱκάνει.</l>
<l n="125">ἦ κε μέγ᾽ οἰμώξειε γέρων ἱππηλάτα Πηλεὺς</l>
<l>ἐσθλὸς Μυρμιδόνων βουληφόρος ἠδ᾽ ἀγορητής,</l>
<l>ὅς ποτέ μ᾽ εἰρόμενος μέγ᾽ ἐγήθεεν ᾧ ἐνὶ οἴκῳ</l>
<l>πάντων Ἀργείων ἐρέων γενεήν τε τόκον τε.</l>
<l>τοὺς νῦν εἰ πτώσσοντας ὑφ᾽ Ἕκτορι πάντας ἀκούσαι,</l>
<l n="130">πολλά κεν ἀθανάτοισι φίλας ἀνὰ χεῖρας ἀείραι</l>
<l>θυμὸν ἀπὸ μελέων δῦναι δόμον Ἄϊδος εἴσω.</l>
<milestone ed="p" n="132" unit="card" />
<l>αἲ γὰρ Ζεῦ τε πάτερ καὶ Ἀθηναίη καὶ Ἄπολλον</l>
<l>ἡβῷμ᾽ ὡς ὅτ᾽ ἐπ᾽ ὠκυρόῳ Κελάδοντι μάχοντο</l>
<l>ἀγρόμενοι Πύλιοί τε καὶ Ἀρκάδες ἐγχεσίμωροι</l>
<l n="135">Φειᾶς πὰρ τείχεσσιν Ἰαρδάνου ἀμφὶ ῥέεθρα.</l>
<l>τοῖσι δ᾽ Ἐρευθαλίων πρόμος ἵστατο ἰσόθεος φὼς</l>
<l>τεύχε᾽ ἔχων ὤμοισιν Ἀρηϊθόοιο ἄνακτος</l>
<l>δίου Ἀρηϊθόου, τὸν ἐπίκλησιν κορυνήτην</l>
<l>ἄνδρες κίκλησκον καλλίζωνοί τε γυναῖκες</l>
<l n="140">οὕνεκ᾽ ἄρ᾽ οὐ τόξοισι μαχέσκετο δουρί τε μακρῷ,</l>
<l>ἀλλὰ σιδηρείῃ κορύνῃ ῥήγνυσκε φάλαγγας.</l>
<l>τὸν Λυκόοργος ἔπεφνε δόλῳ, οὔ τι κράτεΐ γε,</l>
<l>στεινωπῷ ἐν ὁδῷ ὅθ᾽ ἄρ᾽ οὐ κορύνη οἱ ὄλεθρον</l>
<l>χραῖσμε σιδηρείη: πρὶν γὰρ Λυκόοργος ὑποφθὰς</l>
<l n="145">δουρὶ μέσον περόνησεν, ὃ δ᾽ ὕπτιος οὔδει ἐρείσθη:</l>
<l>τεύχεα δ᾽ ἐξενάριξε, τά οἱ πόρε χάλκεος Ἄρης.</l>
<l>καὶ τὰ μὲν αὐτὸς ἔπειτα φόρει μετὰ μῶλον Ἄρηος:</l>
<l>αὐτὰρ ἐπεὶ Λυκόοργος ἐνὶ μεγάροισιν ἐγήρα,</l>
<l>δῶκε δ᾽ Ἐρευθαλίωνι φίλῳ θεράποντι φορῆναι:</l>
<l n="150">τοῦ ὅ γε τεύχε᾽ ἔχων προκαλίζετο πάντας ἀρίστους.</l>
<l>οἳ δὲ μάλ᾽ ἐτρόμεον καὶ ἐδείδισαν, οὐδέ τις ἔτλη:</l>
<l>ἀλλ᾽ ἐμὲ θυμὸς ἀνῆκε πολυτλήμων πολεμίζειν</l>
<l>θάρσεϊ ᾧ: γενεῇ δὲ νεώτατος ἔσκον ἁπάντων:</l>
<l>καὶ μαχόμην οἱ ἐγώ, δῶκεν δέ μοι εὖχος Ἀθήνη.</l>
<l n="155">τὸν δὴ μήκιστον καὶ κάρτιστον κτάνον ἄνδρα:</l>
<l>πολλὸς γάρ τις ἔκειτο παρήορος ἔνθα καὶ ἔνθα.</l>
<l>εἴθ᾽ ὣς ἡβώοιμι, βίη δέ μοι ἔμπεδος εἴη:</l>
<l>τώ κε τάχ᾽ ἀντήσειε μάχης κορυθαίολος Ἕκτωρ.</l>
<l>ὑμέων δ᾽ οἵ περ ἔασιν ἀριστῆες Παναχαιῶν</l>
<l n="160">οὐδ᾽ οἳ προφρονέως μέμαθ᾽ Ἕκτορος ἀντίον ἐλθεῖν.</l></q>
<l><milestone ed="P" unit="para" />ὣς νείκεσσ᾽ ὃ γέρων, οἳ δ᾽ ἐννέα πάντες ἀνέσταν.</l>
<l>ὦρτο πολὺ πρῶτος μὲν ἄναξ ἀνδρῶν Ἀγαμέμνων,</l>
<l>τῷ δ᾽ ἐπὶ Τυδεΐδης ὦρτο κρατερὸς Διομήδης,</l>
<l>τοῖσι δ᾽ ἐπ᾽ Αἴαντες θοῦριν ἐπιειμένοι ἀλκήν,</l>
<l n="165">τοῖσι δ᾽ ἐπ᾽ Ἰδομενεὺς καὶ ὀπάων Ἰδομενῆος</l>
<l>Μηριόνης ἀτάλαντος Ἐνυαλίῳ ἀνδρειφόντῃ,</l>
<l>τοῖσι δ᾽ ἐπ᾽ Εὐρύπυλος Εὐαίμονος ἀγλαὸς υἱός,</l>
<l>ἂν δὲ Θόας Ἀνδραιμονίδης καὶ δῖος Ὀδυσσεύς:</l>
<l>πάντες ἄρ᾽ οἵ γ᾽ ἔθελον πολεμίζειν Ἕκτορι δίῳ.</l>
<l n="170">τοῖς δ᾽ αὖτις μετέειπε Γερήνιος ἱππότα Νέστωρ:</l>
<q direct="unspecified"><l>κλήρῳ νῦν πεπάλασθε διαμπερὲς ὅς κε λάχῃσιν:</l>
<l>οὗτος γὰρ δὴ ὀνήσει ἐϋκνήμιδας Ἀχαιούς,</l>
<l>καὶ δ᾽ αὐτὸς ὃν θυμὸν ὀνήσεται αἴ κε φύγῃσι</l>
<l>δηΐου ἐκ πολέμοιο καὶ αἰνῆς δηϊοτῆτος.</l>
<milestone ed="p" n="175" unit="card" /></q>
<l n="175"><milestone ed="P" unit="para" />ὣς ἔφαθ᾽, οἳ δὲ κλῆρον ἐσημήναντο ἕκαστος,</l>
<l>ἐν δ᾽ ἔβαλον κυνέῃ Ἀγαμέμνονος Ἀτρεΐδαο.</l>
<l>λαοὶ δ᾽ ἠρήσαντο, θεοῖσι δὲ χεῖρας ἀνέσχον:</l>
<l>ὧδε δέ τις εἴπεσκεν ἰδὼν εἰς οὐρανὸν εὐρύν:</l>
<q direct="unspecified"><l>Ζεῦ πάτερ ἢ Αἴαντα λαχεῖν, ἢ Τυδέος υἱόν,</l>
<l n="180">ἢ αὐτὸν βασιλῆα πολυχρύσοιο Μυκήνης.</l></q>
<l><milestone ed="P" unit="para" />ὣς ἄρ᾽ ἔφαν, πάλλεν δὲ Γερήνιος ἱππότα Νέστωρ,</l>
<l>ἐκ δ᾽ ἔθορε κλῆρος κυνέης ὃν ἄρ᾽ ἤθελον αὐτοὶ</l>
<l>Αἴαντος: κῆρυξ δὲ φέρων ἀν᾽ ὅμιλον ἁπάντῃ</l>
<l>δεῖξ᾽ ἐνδέξια πᾶσιν ἀριστήεσσιν Ἀχαιῶν.</l>
<l n="185">οἳ δ᾽ οὐ γιγνώσκοντες ἀπηνήναντο ἕκαστος.</l>
<l>ἀλλ᾽ ὅτε δὴ τὸν ἵκανε φέρων ἀν᾽ ὅμιλον ἁπάντῃ</l>
<l>ὅς μιν ἐπιγράψας κυνέῃ βάλε φαίδιμος Αἴας,</l>
<l>ἤτοι ὑπέσχεθε χεῖρ᾽, ὃ δ᾽ ἄρ᾽ ἔμβαλεν ἄγχι παραστάς,</l>
<l>γνῶ δὲ κλήρου σῆμα ἰδών, γήθησε δὲ θυμῷ.</l>
<l n="190">τὸν μὲν πὰρ πόδ᾽ ἑὸν χαμάδις βάλε φώνησέν τε:</l>
<l>ὦ φίλοι ἤτοι κλῆρος ἐμός, χαίρω δὲ καὶ αὐτὸς</l>
<l>θυμῷ, ἐπεὶ δοκέω νικησέμεν Ἕκτορα δῖον.</l>
<l>ἀλλ᾽ ἄγετ᾽ ὄφρ᾽ ἂν ἐγὼ πολεμήϊα τεύχεα δύω,</l>
<l>τόφρ᾽ ὑμεῖς εὔχεσθε Διὶ Κρονίωνι ἄνακτι</l>
<l n="195">σιγῇ ἐφ᾽ ὑμείων ἵνα μὴ Τρῶές γε πύθωνται,</l>
<l>ἠὲ καὶ ἀμφαδίην, ἐπεὶ οὔ τινα δείδιμεν ἔμπης:</l>
<l>οὐ γάρ τίς με βίῃ γε ἑκὼν ἀέκοντα δίηται</l>
<l>οὐδέ τι ἰδρείῃ, ἐπεὶ οὐδ᾽ ἐμὲ νήϊδά γ᾽ οὕτως</l>
<l>ἔλπομαι ἐν Σαλαμῖνι γενέσθαι τε τραφέμεν τε.</l></q>
<l n="200"><milestone ed="P" unit="para" />ὣς ἔφαθ᾽, οἳ δ᾽ εὔχοντο Διὶ Κρονίωνι ἄνακτι:</l>
<l>ὧδε δέ τις εἴπεσκεν ἰδὼν εἰς οὐρανὸν εὐρύν:</l>
<q direct="unspecified"><l>Ζεῦ πάτερ Ἴδηθεν μεδέων κύδιστε μέγιστε</l>
<l>δὸς νίκην Αἴαντι καὶ ἀγλαὸν εὖχος ἀρέσθαι:</l>
<l>εἰ δὲ καὶ Ἕκτορά περ φιλέεις καὶ κήδεαι αὐτοῦ,</l>
<l n="205">ἴσην ἀμφοτέροισι βίην καὶ κῦδος ὄπασσον.</l>
<milestone ed="p" n="206" unit="card" /></q>
<l><milestone ed="P" unit="para" />ὣς ἄρ᾽ ἔφαν, Αἴας δὲ κορύσσετο νώροπι χαλκῷ.</l>
<l>αὐτὰρ ἐπεὶ δὴ πάντα περὶ χροῒ ἕσσατο τεύχεα,</l>
<l>σεύατ᾽ ἔπειθ᾽ οἷός τε πελώριος ἔρχεται Ἄρης,</l>
<l>ὅς τ᾽ εἶσιν πόλεμον δὲ μετ᾽ ἀνέρας οὕς τε Κρονίων</l>
<l n="210">θυμοβόρου ἔριδος μένεϊ ξυνέηκε μάχεσθαι.</l>
<l>τοῖος ἄρ᾽ Αἴας ὦρτο πελώριος ἕρκος Ἀχαιῶν</l>
<l>μειδιόων βλοσυροῖσι προσώπασι: νέρθε δὲ ποσσὶν</l>
<l>ἤϊε μακρὰ βιβάς, κραδάων δολιχόσκιον ἔγχος.</l>
<l>τὸν δὲ καὶ Ἀργεῖοι μὲν ἐγήθεον εἰσορόωντες,</l>
<l n="215">Τρῶας δὲ τρόμος αἰνὸς ὑπήλυθε γυῖα ἕκαστον,</l>
<l>Ἕκτορί τ᾽ αὐτῷ θυμὸς ἐνὶ στήθεσσι πάτασσεν:</l>
<l>ἀλλ᾽ οὔ πως ἔτι εἶχεν ὑποτρέσαι οὐδ᾽ ἀναδῦναι</l>
<l>ἂψ λαῶν ἐς ὅμιλον, ἐπεὶ προκαλέσσατο χάρμῃ.</l>
<l>Αἴας δ᾽ ἐγγύθεν ἦλθε φέρων σάκος ἠΰτε πύργον</l>
<l n="220">χάλκεον ἑπταβόειον, ὅ οἱ Τυχίος κάμε τεύχων</l>
<l>σκυτοτόμων ὄχ᾽ ἄριστος Ὕλῃ ἔνι οἰκία ναίων,</l>
<l>ὅς οἱ ἐποίησεν σάκος αἰόλον ἑπταβόειον</l>
<l>ταύρων ζατρεφέων, ἐπὶ δ᾽ ὄγδοον ἤλασε χαλκόν.</l>
<l>τὸ πρόσθε στέρνοιο φέρων Τελαμώνιος Αἴας</l>
<l n="225">στῆ ῥα μάλ᾽ Ἕκτορος ἐγγύς, ἀπειλήσας δὲ προσηύδα:</l>
<q direct="unspecified"><l>Ἕκτορ νῦν μὲν δὴ σάφα εἴσεαι οἰόθεν οἶος</l>
<l>οἷοι καὶ Δαναοῖσιν ἀριστῆες μετέασι</l>
<l>καὶ μετ᾽ Ἀχιλλῆα ῥηξήνορα θυμολέοντα.</l>
<l>ἀλλ᾽ ὃ μὲν ἐν νήεσσι κορωνίσι ποντοπόροισι</l>
<l n="230">κεῖτ᾽ ἀπομηνίσας Ἀγαμέμνονι ποιμένι λαῶν:</l>
<l>ἡμεῖς δ᾽ εἰμὲν τοῖοι οἳ ἂν σέθεν ἀντιάσαιμεν</l>
<l>καὶ πολέες: ἀλλ᾽ ἄρχε μάχης ἠδὲ πτολέμοιο.</l></q>
<l><milestone ed="P" unit="para" />τὸν δ᾽ αὖτε προσέειπε μέγας κορυθαίολος Ἕκτωρ:</l>
<q direct="unspecified"><l>Αἶαν διογενὲς Τελαμώνιε κοίρανε λαῶν</l>
<l n="235">μή τί μευ ἠΰτε παιδὸς ἀφαυροῦ πειρήτιζε</l>
<l>ἠὲ γυναικός, ἣ οὐκ οἶδεν πολεμήϊα ἔργα.</l>
<l>αὐτὰρ ἐγὼν εὖ οἶδα μάχας τ᾽ ἀνδροκτασίας τε:</l>
<l>οἶδ᾽ ἐπὶ δεξιά, οἶδ᾽ ἐπ᾽ ἀριστερὰ νωμῆσαι βῶν</l>
<l>ἀζαλέην, τό μοι ἔστι ταλαύρινον πολεμίζειν:</l>
<l n="240">οἶδα δ᾽ ἐπαΐξαι μόθον ἵππων ὠκειάων:</l>
<l>οἶδα δ᾽ ἐνὶ σταδίῃ δηΐῳ μέλπεσθαι Ἄρηϊ.</l>
<l>ἀλλ᾽ οὐ γάρ σ᾽ ἐθέλω βαλέειν τοιοῦτον ἐόντα</l>
<l>λάθρῃ ὀπιπεύσας, ἀλλ᾽ ἀμφαδόν, αἴ κε τύχωμι.</l>
<milestone ed="p" n="244" unit="card" />
<l><milestone ed="P" unit="para" />ἦ ῥα, καὶ ἀμπεπαλὼν προΐει δολιχόσκιον ἔγχος,</l>
<l n="245">καὶ βάλεν Αἴαντος δεινὸν σάκος ἑπταβόειον</l>
<l>ἀκρότατον κατὰ χαλκόν, ὃς ὄγδοος ἦεν ἐπ᾽ αὐτῷ.</l>
<l>ἓξ δὲ διὰ πτύχας ἦλθε δαΐζων χαλκὸς ἀτειρής,</l>
<l>ἐν τῇ δ᾽ ἑβδομάτῃ ῥινῷ σχέτο: δεύτερος αὖτε</l>
<l>Αἴας διογενὴς προΐει δολιχόσκιον ἔγχος,</l>
<l n="250">καὶ βάλε Πριαμίδαο κατ᾽ ἀσπίδα πάντοσ᾽ ἐΐσην.</l>
<l>διὰ μὲν ἀσπίδος ἦλθε φαεινῆς ὄβριμον ἔγχος,</l>
<l>καὶ διὰ θώρηκος πολυδαιδάλου ἠρήρειστο:</l>
<l>ἀντικρὺ δὲ παραὶ λαπάρην διάμησε χιτῶνα</l>
<l>ἔγχος: ὃ δ᾽ ἐκλίνθη καὶ ἀλεύατο κῆρα μέλαιναν.</l>
<l n="255">τὼ δ᾽ ἐκσπασσαμένω δολίχ᾽ ἔγχεα χερσὶν ἅμ᾽ ἄμφω</l>
<l>σύν ῥ᾽ ἔπεσον λείουσιν ἐοικότες ὠμοφάγοισιν</l>
<l>ἢ συσὶ κάπροισιν, τῶν τε σθένος οὐκ ἀλαπαδνόν.</l>
<l>Πριαμίδης μὲν ἔπειτα μέσον σάκος οὔτασε δουρί,</l>
<l>οὐδ᾽ ἔρρηξεν χαλκός, ἀνεγνάμφθη δέ οἱ αἰχμή.</l>
<l n="260">Αἴας δ᾽ ἀσπίδα νύξεν ἐπάλμενος: ἣ δὲ διαπρὸ</l>
<l>ἤλυθεν ἐγχείη, στυφέλιξε δέ μιν μεμαῶτα,</l>
<l>τμήδην δ᾽ αὐχέν᾽ ἐπῆλθε, μέλαν δ᾽ ἀνεκήκιεν αἷμα,</l>
<l>ἀλλ᾽ οὐδ᾽ ὧς ἀπέληγε μάχης κορυθαίολος Ἕκτωρ,</l>
<l>ἀλλ᾽ ἀναχασσάμενος λίθον εἵλετο χειρὶ παχείῃ</l>
<l n="265">κείμενον ἐν πεδίῳ μέλανα τρηχύν τε μέγαν τε:</l>
<l>τῷ βάλεν Αἴαντος δεινὸν σάκος ἑπταβόειον</l>
<l>μέσσον ἐπομφάλιον: περιήχησεν δ᾽ ἄρα χαλκός.</l>
<l>δεύτερος αὖτ᾽ Αἴας πολὺ μείζονα λᾶαν ἀείρας</l>
<l>ἧκ᾽ ἐπιδινήσας, ἐπέρεισε δὲ ἶν᾽ ἀπέλεθρον,</l>
<l n="270">εἴσω δ᾽ ἀσπίδ᾽ ἔαξε βαλὼν μυλοειδέϊ πέτρῳ,</l>
<l>βλάψε δέ οἱ φίλα γούναθ᾽: ὃ δ᾽ ὕπτιος ἐξετανύσθη</l>
<l>ἀσπίδι ἐγχριμφθείς: τὸν δ᾽ αἶψ᾽ ὤρθωσεν Ἀπόλλων.</l>
<l>καί νύ κε δὴ ξιφέεσσ᾽ αὐτοσχεδὸν οὐτάζοντο,</l>
<l>εἰ μὴ κήρυκες Διὸς ἄγγελοι ἠδὲ καὶ ἀνδρῶν</l>
<l n="275">ἦλθον, ὃ μὲν Τρώων, ὃ δ᾽ Ἀχαιῶν χαλκοχιτώνων,</l>
<l>Ταλθύβιός τε καὶ Ἰδαῖος πεπνυμένω ἄμφω:</l>
<l>μέσσῳ δ᾽ ἀμφοτέρων σκῆπτρα σχέθον, εἶπέ τε μῦθον</l>
<l>κῆρυξ Ἰδαῖος πεπνυμένα μήδεα εἰδώς:</l>
<l>μηκέτι παῖδε φίλω πολεμίζετε μηδὲ μάχεσθον:</l>
<l n="280">ἀμφοτέρω γὰρ σφῶϊ φιλεῖ νεφεληγερέτα Ζεύς,</l>
<l>ἄμφω δ᾽ αἰχμητά: τό γε δὴ καὶ ἴδμεν ἅπαντες.</l>
<l>νὺξ δ᾽ ἤδη τελέθει: ἀγαθὸν καὶ νυκτὶ πιθέσθαι.</l>
<milestone ed="p" n="283" unit="card" />
<l><milestone ed="P" unit="para" />τὸν δ᾽ ἀπαμειβόμενος προσέφη Τελαμώνιος Αἴας:</l>
<q direct="unspecified"><l>Ἰδαῖ᾽ Ἕκτορα ταῦτα κελεύετε μυθήσασθαι:</l>
<l n="285">αὐτὸς γὰρ χάρμῃ προκαλέσσατο πάντας ἀρίστους.</l>
<l>ἀρχέτω: αὐτὰρ ἐγὼ μάλα πείσομαι ᾗ περ ἂν οὗτος.</l>
<l><milestone ed="P" unit="para" />τὸν δ᾽ αὖτε προσέειπε μέγας κορυθαίολος Ἕκτωρ:</l>
<q direct="unspecified"><l>Αἶαν ἐπεί τοι δῶκε θεὸς μέγεθός τε βίην τε</l>
<l>καὶ πινυτήν, περὶ δ᾽ ἔγχει Ἀχαιῶν φέρτατός ἐσσι,</l>
<l n="290">νῦν μὲν παυσώμεσθα μάχης καὶ δηϊοτῆτος</l>
<l>σήμερον: ὕστερον αὖτε μαχησόμεθ᾽ εἰς ὅ κε δαίμων</l>
<l>ἄμμε διακρίνῃ, δώῃ δ᾽ ἑτέροισί γε νίκην.</l>
<l>νὺξ δ᾽ ἤδη τελέθει: ἀγαθὸν καὶ νυκτὶ πιθέσθαι,</l>
<l>ὡς σύ τ᾽ ἐϋφρήνῃς πάντας παρὰ νηυσὶν Ἀχαιούς,</l>
<l n="295">σούς τε μάλιστα ἔτας καὶ ἑταίρους, οἵ τοι ἔασιν:</l>
<l>αὐτὰρ ἐγὼ κατὰ ἄστυ μέγα Πριάμοιο ἄνακτος</l>
<l>Τρῶας ἐϋφρανέω καὶ Τρῳάδας ἑλκεσιπέπλους,</l>
<l>αἵ τέ μοι εὐχόμεναι θεῖον δύσονται ἀγῶνα.</l>
<l>δῶρα δ᾽ ἄγ᾽ ἀλλήλοισι περικλυτὰ δώομεν ἄμφω,</l>
<l n="300">ὄφρά τις ὧδ᾽ εἴπῃσιν Ἀχαιῶν τε Τρώων τε:</l>
<l>ἠμὲν ἐμαρνάσθην ἔριδος πέρι θυμοβόροιο,</l>
<l>ἠδ᾽ αὖτ᾽ ἐν φιλότητι διέτμαγεν ἀρθμήσαντε.</l></q>
<l><milestone ed="P" unit="para" />ὣς ἄρα φωνήσας δῶκε ξίφος ἀργυρόηλον</l>
<l>σὺν κολεῷ τε φέρων καὶ ἐϋτμήτῳ τελαμῶνι:</l>
<l n="305">Αἴας δὲ ζωστῆρα δίδου φοίνικι φαεινόν.</l>
<l>τὼ δὲ διακρινθέντε ὃ μὲν μετὰ λαὸν Ἀχαιῶν</l>
<l>ἤϊ᾽, ὃ δ᾽ ἐς Τρώων ὅμαδον κίε: τοὶ δὲ χάρησαν,</l>
<l>ὡς εἶδον ζωόν τε καὶ ἀρτεμέα προσιόντα,</l>
<l>Αἴαντος προφυγόντα μένος καὶ χεῖρας ἀάπτους:</l>
<l n="310">καί ῥ᾽ ἦγον προτὶ ἄστυ ἀελπτέοντες σόον εἶναι.</l>
<l>Αἴαντ᾽ αὖθ᾽ ἑτέρωθεν ἐϋκνήμιδες Ἀχαιοὶ</l>
<l>εἰς Ἀγαμέμνονα δῖον ἄγον κεχαρηότα νίκῃ.</l>
<milestone ed="p" n="313" unit="card" />
<l><milestone ed="P" unit="para" />οἳ δ᾽ ὅτε δὴ κλισίῃσιν ἐν Ἀτρεΐδαο γένοντο,</l>
<l>τοῖσι δὲ βοῦν ἱέρευσεν ἄναξ ἀνδρῶν Ἀγαμέμνων</l>
<l n="315">ἄρσενα πενταέτηρον ὑπερμενέϊ Κρονίωνι.</l>
<l>τὸν δέρον ἀμφί θ᾽ ἕπον, καί μιν διέχευαν ἅπαντα,</l>
<l>μίστυλλόν τ᾽ ἄρ᾽ ἐπισταμένως πεῖράν τ᾽ ὀβελοῖσιν,</l>
<l>ὄπτησάν τε περιφραδέως, ἐρύσαντό τε πάντα.</l>
<l>αὐτὰρ ἐπεὶ παύσαντο πόνου τετύκοντό τε δαῖτα,</l>
<l n="320">δαίνυντ᾽, οὐδέ τι θυμὸς ἐδεύετο δαιτὸς ἐΐσης:</l>
<l>νώτοισιν δ᾽ Αἴαντα διηνεκέεσσι γέραιρεν</l>
<l>ἥρως Ἀτρεΐδης εὐρὺ κρείων Ἀγαμέμνων.</l>
<l>αὐτὰρ ἐπεὶ πόσιος καὶ ἐδητύος ἐξ ἔρον ἕντο,</l>
<l>τοῖς ὁ γέρων πάμπρωτος ὑφαίνειν ἤρχετο μῆτιν</l>
<l n="325">Νέστωρ, οὗ καὶ πρόσθεν ἀρίστη φαίνετο βουλή:</l>
<l>ὅ σφιν ἐϋφρονέων ἀγορήσατο καὶ μετέειπεν:</l>
<q direct="unspecified"><l>Ἀτρεΐδη τε καὶ ἄλλοι ἀριστῆες Παναχαιῶν,</l>
<l>πολλοὶ γὰρ τεθνᾶσι κάρη κομόωντες Ἀχαιοί,</l>
<l>τῶν νῦν αἷμα κελαινὸν ἐΰρροον ἀμφὶ Σκάμανδρον</l>
<l n="330">ἐσκέδασ᾽ ὀξὺς Ἄρης, ψυχαὶ δ᾽ Ἄϊδος δὲ κατῆλθον:</l>
<l>τώ σε χρὴ πόλεμον μὲν ἅμ᾽ ἠοῖ παῦσαι Ἀχαιῶν,</l>
<l>αὐτοὶ δ᾽ ἀγρόμενοι κυκλήσομεν ἐνθάδε νεκροὺς</l>
<l>βουσὶ καὶ ἡμιόνοισιν: ἀτὰρ κατακήομεν αὐτοὺς</l>
<l>τυτθὸν ἀπὸ πρὸ νεῶν, ὥς κ᾽ ὀστέα παισὶν ἕκαστος</l>
<l n="335">οἴκαδ᾽ ἄγῃ ὅτ᾽ ἂν αὖτε νεώμεθα πατρίδα γαῖαν.</l>
<l>τύμβον δ᾽ ἀμφὶ πυρὴν ἕνα χεύομεν ἐξαγαγόντες</l>
<l>ἄκριτον ἐκ πεδίου: ποτὶ δ᾽ αὐτὸν δείμομεν ὦκα</l>
<l>πύργους ὑψηλοὺς εἶλαρ νηῶν τε καὶ αὐτῶν.</l>
<l>ἐν δ᾽ αὐτοῖσι πύλας ποιήσομεν εὖ ἀραρυίας,</l>
<l n="340">ὄφρα δι᾽ αὐτάων ἱππηλασίη ὁδὸς εἴη:</l>
<l>ἔκτοσθεν δὲ βαθεῖαν ὀρύξομεν ἐγγύθι τάφρον,</l>
<l>ἥ χ᾽ ἵππον καὶ λαὸν ἐρυκάκοι ἀμφὶς ἐοῦσα,</l>
<l>μή ποτ᾽ ἐπιβρίσῃ πόλεμος Τρώων ἀγερώχων.</l></q>
<l><milestone ed="P" unit="para" />ὣς ἔφαθ᾽, οἳ δ᾽ ἄρα πάντες ἐπῄνησαν βασιλῆες.</l>
<l n="345">Τρώων αὖτ᾽ ἀγορὴ γένετ᾽ Ἰλίου ἐν πόλει ἄκρῃ</l>
<l>δεινὴ τετρηχυῖα, παρὰ Πριάμοιο θύρῃσι:</l>
<l>τοῖσιν δ᾽ Ἀντήνωρ πεπνυμένος ἦρχ᾽ ἀγορεύειν:</l>
<q direct="unspecified"><l>κέκλυτέ μευ Τρῶες καὶ Δάρδανοι ἠδ᾽ ἐπίκουροι,</l>
<l>ὄφρ᾽ εἴπω τά με θυμὸς ἐνὶ στήθεσσι κελεύει.</l>
<l n="350">δεῦτ᾽ ἄγετ᾽ Ἀργείην Ἑλένην καὶ κτήμαθ᾽ ἅμ᾽ αὐτῇ</l>
<l>δώομεν Ἀτρεΐδῃσιν ἄγειν: νῦν δ᾽ ὅρκια πιστὰ</l>
<l>ψευσάμενοι μαχόμεσθα: τὼ οὔ νύ τι κέρδιον ἡμῖν</l>
<l>ἔλπομαι ἐκτελέεσθαι, ἵνα μὴ ῥέξομεν ὧδε.</l>
<milestone ed="p" n="354" unit="card" /></q>
<l><milestone ed="P" unit="para" />ἤτοι ὅ γ᾽ ὣς εἰπὼν κατ᾽ ἄρ᾽ ἕζετο: τοῖσι δ᾽ ἀνέστη</l>
<l n="355">δῖος Ἀλέξανδρος Ἑλένης πόσις ἠϋκόμοιο,</l>
<l>ὅς μιν ἀμειβόμενος ἔπεα πτερόεντα προσηύδα:</l>
<q direct="unspecified"><l>Ἀντῆνορ σὺ μὲν οὐκέτ᾽ ἐμοὶ φίλα ταῦτ᾽ ἀγορεύεις:</l>
<l>οἶσθα καὶ ἄλλον μῦθον ἀμείνονα τοῦδε νοῆσαι.</l>
<l>εἰ δ᾽ ἐτεὸν δὴ τοῦτον ἀπὸ σπουδῆς ἀγορεύεις,</l>
<l n="360">ἐξ ἄρα δή τοι ἔπειτα θεοὶ φρένας ὤλεσαν αὐτοί.</l>
<l>αὐτὰρ ἐγὼ Τρώεσσι μεθ᾽ ἱπποδάμοις ἀγορεύσω:</l>
<l>ἀντικρὺ δ᾽ ἀπόφημι γυναῖκα μὲν οὐκ ἀποδώσω:</l>
<l>κτήματα δ᾽ ὅσσ᾽ ἀγόμην ἐξ Ἄργεος ἡμέτερον δῶ</l>
<l>πάντ᾽ ἐθέλω δόμεναι καὶ οἴκοθεν ἄλλ᾽ ἐπιθεῖναι.</l></q>
<l n="365"><milestone ed="P" unit="para" />ἤτοι ὅ γ᾽ ὣς εἰπὼν κατ᾽ ἄρ᾽ ἕζετο: τοῖσι δ᾽ ἀνέστη</l>
<l>Δαρδανίδης Πρίαμος, θεόφιν μήστωρ ἀτάλαντος,</l>
<l>ὅ σφιν ἐϋφρονέων ἀγορήσατο καὶ μετέειπε:</l>
<q direct="unspecified"><l>κέκλυτέ μευ Τρῶες καὶ Δάρδανοι ἠδ᾽ ἐπίκουροι,</l>
<l>ὄφρ᾽ εἴπω τά με θυμὸς ἐνὶ στήθεσσι κελεύει.</l>
<l n="370">νῦν μὲν δόρπον ἕλεσθε κατὰ πτόλιν ὡς τὸ πάρος περ,</l>
<l>καὶ φυλακῆς μνήσασθε καὶ ἐγρήγορθε ἕκαστος:</l>
<l>ἠῶθεν δ᾽ Ἰδαῖος ἴτω κοίλας ἐπὶ νῆας</l>
<l>εἰπέμεν Ἀτρεΐδῃς Ἀγαμέμνονι καὶ Μενελάῳ</l>
<l>μῦθον Ἀλεξάνδροιο, τοῦ εἵνεκα νεῖκος ὄρωρε:</l>
<l n="375">καὶ δὲ τόδ᾽ εἰπέμεναι πυκινὸν ἔπος, αἴ κ᾽ ἐθέλωσι</l>
<l>παύσασθαι πολέμοιο δυσηχέος, εἰς ὅ κε νεκροὺς</l>
<l>κήομεν: ὕστερον αὖτε μαχησόμεθ᾽ εἰς ὅ κε δαίμων</l>
<l>ἄμμε διακρίνῃ, δώῃ δ᾽ ἑτέροισί γε νίκην.</l></q>
<l><milestone ed="P" unit="para" />ὣς ἔφαθ᾽, οἳ δ᾽ ἄρα τοῦ μάλα μὲν κλύον ἠδ᾽ ἐπίθοντο:</l>
<l n="380">δόρπον ἔπειθ᾽ εἵλοντο κατὰ στρατὸν ἐν τελέεσσιν:</l>
<l>ἠῶθεν δ᾽ Ἰδαῖος ἔβη κοίλας ἐπὶ νῆας:</l>
<l>τοὺς δ᾽ εὗρ᾽ εἰν ἀγορῇ Δαναοὺς θεράποντας Ἄρηος</l>
<l>νηῒ πάρα πρύμνῃ Ἀγαμέμνονος: αὐτὰρ ὃ τοῖσι</l>
<l>στὰς ἐν μέσσοισιν μετεφώνεεν ἠπύτα κῆρυξ:</l>
<l n="385">Ἀτρεΐδη τε καὶ ἄλλοι ἀριστῆες Παναχαιῶν</l>
<l>ἠνώγει Πρίαμός τε καὶ ἄλλοι Τρῶες ἀγαυοὶ</l>
<l>εἰπεῖν, αἴ κέ περ ὔμμι φίλον καὶ ἡδὺ γένοιτο,</l>
<l>μῦθον Ἀλεξάνδροιο, τοῦ εἵνεκα νεῖκος ὄρωρε:</l>
<l>κτήματα μὲν ὅσ᾽ Ἀλέξανδρος κοίλῃς ἐνὶ νηυσὶν</l>
<l n="390">ἠγάγετο Τροίηνδ᾽: ὡς πρὶν ὤφελλ᾽ ἀπολέσθαι:</l>
<l>πάντ᾽ ἐθέλει δόμεναι καὶ οἴκοθεν ἄλλ᾽ ἐπιθεῖναι:</l>
<l>κουριδίην δ᾽ ἄλοχον Μενελάου κυδαλίμοιο</l>
<l>οὔ φησιν δώσειν: ἦ μὴν Τρῶές γε κέλονται.</l>
<l>καὶ δὲ τόδ᾽ ἠνώγεον εἰπεῖν ἔπος αἴ κ᾽ ἐθέλητε</l>
<l n="395">παύσασθαι πολέμοιο δυσηχέος εἰς ὅ κε νεκροὺς</l>
<l>κήομεν: ὕστερον αὖτε μαχησόμεθ᾽ εἰς ὅ κε δαίμων</l>
<l>ἄμμε διακρίνῃ, δώῃ δ᾽ ἑτέροισί γε νίκην.</l>
<milestone ed="p" n="398" unit="card" /></q>
<l><milestone ed="P" unit="para" />ὣς ἔφαθ᾽, οἳ δ᾽ ἄρα πάντες ἀκὴν ἐγένοντο σιωπῇ:</l>
<l>ὀψὲ δὲ δὴ μετέειπε βοὴν ἀγαθὸς Διομήδης:</l>
<q direct="unspecified"><l n="400">μήτ᾽ ἄρ τις νῦν κτήματ᾽ Ἀλεξάνδροιο δεχέσθω</l>
<l>μήθ᾽ Ἑλένην: γνωτὸν δὲ καὶ ὃς μάλα νήπιός ἐστιν</l>
<l>ὡς ἤδη Τρώεσσιν ὀλέθρου πείρατ᾽ ἐφῆπται.</l></q>
<l><milestone ed="P" unit="para" />ὣς ἔφαθ᾽, οἳ δ᾽ ἄρα πάντες ἐπίαχον υἷες Ἀχαιῶν</l>
<l>μῦθον ἀγασσάμενοι Διομήδεος ἱπποδάμοιο:</l>
<l n="405">καὶ τότ᾽ ἄρ᾽ Ἰδαῖον προσέφη κρείων Ἀγαμέμνων:</l>
<q direct="unspecified"><l>Ἰδαῖ᾽ ἤτοι μῦθον Ἀχαιῶν αὐτὸς ἀκούεις</l>
<l>ὥς τοι ὑποκρίνονται: ἐμοὶ δ᾽ ἐπιανδάνει οὕτως</l>
<l>ἀμφὶ δὲ νεκροῖσιν κατακαιέμεν οὔ τι μεγαίρω:</l>
<l>οὐ γάρ τις φειδὼ νεκύων κατατεθνηώτων</l>
<l n="410">γίγνετ᾽ ἐπεί κε θάνωσι πυρὸς μειλισσέμεν ὦκα.</l>
<l>ὅρκια δὲ Ζεὺς ἴστω ἐρίγδουπος πόσις Ἥρης.</l></q>
<l><milestone ed="P" unit="para" />ὣς εἰπὼν τὸ σκῆπτρον ἀνέσχεθε πᾶσι θεοῖσιν,</l>
<l>ἄψορρον δ᾽ Ἰδαῖος ἔβη προτὶ Ἴλιον ἱρήν.</l>
<l>οἳ δ᾽ ἕατ᾽ εἰν ἀγορῇ Τρῶες καὶ Δαρδανίωνες</l>
<l n="415">πάντες ὁμηγερέες, ποτιδέγμενοι ὁππότ᾽ ἄρ᾽ ἔλθοι</l>
<l>Ἰδαῖος: ὃ δ᾽ ἄρ᾽ ἦλθε καὶ ἀγγελίην ἀπέειπε</l>
<l>στὰς ἐν μέσσοισιν: τοὶ δ᾽ ὁπλίζοντο μάλ᾽ ὦκα,</l>
<l>ἀμφότερον νέκυάς τ᾽ ἀγέμεν ἕτεροι δὲ μεθ᾽ ὕλην:</l>
<l>Ἀργεῖοι δ᾽ ἑτέρωθεν ἐϋσσέλμων ἀπὸ νηῶν</l>
<l n="420">ὀτρύνοντο νέκυς τ᾽ ἀγέμεν, ἕτεροι δὲ μεθ᾽ ὕλην.</l>
<l><milestone ed="P" unit="para" />Ἠέλιος μὲν ἔπειτα νέον προσέβαλλεν ἀρούρας</l>
<l>ἐξ ἀκαλαρρείταο βαθυρρόου Ὠκεανοῖο</l>
<l>οὐρανὸν εἰσανιών: οἳ δ᾽ ἤντεον ἀλλήλοισιν.</l>
<l>ἔνθα διαγνῶναι χαλεπῶς ἦν ἄνδρα ἕκαστον:</l>
<l n="425">ἀλλ᾽ ὕδατι νίζοντες ἄπο βρότον αἱματόεντα</l>
<l>δάκρυα θερμὰ χέοντες ἀμαξάων ἐπάειραν.</l>
<l>οὐδ᾽ εἴα κλαίειν Πρίαμος μέγας: οἳ δὲ σιωπῇ</l>
<l>νεκροὺς πυρκαϊῆς ἐπινήνεον ἀχνύμενοι κῆρ,</l>
<l>ἐν δὲ πυρὶ πρήσαντες ἔβαν προτὶ Ἴλιον ἱρήν.</l>
<l n="430">ὣς δ᾽ αὔτως ἑτέρωθεν ἐϋκνήμιδες Ἀχαιοὶ</l>
<l>νεκροὺς πυρκαϊῆς ἐπινήνεον ἀχνύμενοι κῆρ,</l>
<l>ἐν δὲ πυρὶ πρήσαντες ἔβαν κοίλας ἐπὶ νῆας.</l>
<l><milestone ed="P" unit="para" />ἦμος δ᾽ οὔτ᾽ ἄρ πω ἠώς, ἔτι δ᾽ ἀμφιλύκη νύξ,</l>
<l>τῆμος ἄρ᾽ ἀμφὶ πυρὴν κριτὸς ἔγρετο λαὸς Ἀχαιῶν,</l>
<l n="435">τύμβον δ᾽ ἀμφ᾽ αὐτὴν ἕνα ποίεον ἐξαγαγόντες</l>
<l>ἄκριτον ἐκ πεδίου, ποτὶ δ᾽ αὐτὸν τεῖχος ἔδειμαν</l>
<l>πύργους θ᾽ ὑψηλούς, εἶλαρ νηῶν τε καὶ αὐτῶν.</l>
<l>ἐν δ᾽ αὐτοῖσι πύλας ἐνεποίεον εὖ ἀραρυίας,</l>
<l>ὄφρα δι᾽ αὐτάων ἱππηλασίη ὁδὸς εἴη:</l>
<l n="440">ἔκτοσθεν δὲ βαθεῖαν ἐπ᾽ αὐτῷ τάφρον ὄρυξαν</l>
<l>εὐρεῖαν μεγάλην, ἐν δὲ σκόλοπας κατέπηξαν.</l>
<milestone ed="p" n="442" unit="card" /></q>
<l><milestone ed="P" unit="para" />ὣς οἳ μὲν πονέοντο κάρη κομόωντες Ἀχαιοί:</l>
<l>οἳ δὲ θεοὶ πὰρ Ζηνὶ καθήμενοι ἀστεροπητῇ</l>
<l>θηεῦντο μέγα ἔργον Ἀχαιῶν χαλκοχιτώνων.</l>
<l n="445">τοῖσι δὲ μύθων ἦρχε Ποσειδάων ἐνοσίχθων:</l>
<q direct="unspecified"><l>Ζεῦ πάτερ, ἦ ῥά τίς ἐστι βροτῶν ἐπ᾽ ἀπείρονα γαῖαν</l>
<l>ὅς τις ἔτ᾽ ἀθανάτοισι νόον καὶ μῆτιν ἐνίψει;</l>
<l>οὐχ ὁράᾳς ὅτι δ᾽ αὖτε κάρη κομόωντες Ἀχαιοὶ</l>
<l>τεῖχος ἐτειχίσσαντο νεῶν ὕπερ, ἀμφὶ δὲ τάφρον</l>
<l n="450">ἤλασαν, οὐδὲ θεοῖσι δόσαν κλειτὰς ἑκατόμβας;</l>
<l>τοῦ δ᾽ ἤτοι κλέος ἔσται ὅσον τ᾽ ἐπικίδναται ἠώς:</l>
<l>τοῦ δ᾽ ἐπιλήσονται τὸ ἐγὼ καὶ Φοῖβος Ἀπόλλων</l>
<l>ἥρῳ Λαομέδοντι πολίσσαμεν ἀθλήσαντε.</l></q>
<l><milestone ed="P" unit="para" />τὸν δὲ μέγ᾽ ὀχθήσας προσέφη νεφεληγερέτα Ζεύς:</l>
<q direct="unspecified"><l n="455">ὢ πόποι ἐννοσίγαι᾽ εὐρυσθενές, οἷον ἔειπες.</l>
<l>ἄλλός κέν τις τοῦτο θεῶν δείσειε νόημα,</l>
<l>ὃς σέο πολλὸν ἀφαυρότερος χεῖράς τε μένος τε:</l>
<l>σὸν δ᾽ ἤτοι κλέος ἔσται ὅσον τ᾽ ἐπικίδναται ἠώς.</l>
<l>ἄγρει μὰν ὅτ᾽ ἂν αὖτε κάρη κομόωντες Ἀχαιοὶ</l>
<l n="460">οἴχωνται σὺν νηυσὶ φίλην ἐς πατρίδα γαῖαν</l>
<l>τεῖχος ἀναρρήξας τὸ μὲν εἰς ἅλα πᾶν καταχεῦαι,</l>
<l>αὖτις δ᾽ ἠϊόνα μεγάλην ψαμάθοισι καλύψαι,</l>
<l>ὥς κέν τοι μέγα τεῖχος ἀμαλδύνηται Ἀχαιῶν.</l></q>
<l><milestone ed="P" unit="para" />ὣς οἳ μὲν τοιαῦτα πρὸς ἀλλήλους ἀγόρευον,</l>
<l n="465">δύσετο δ᾽ ἠέλιος, τετέλεστο δὲ ἔργον Ἀχαιῶν,</l>
<l>βουφόνεον δὲ κατὰ κλισίας καὶ δόρπον ἕλοντο.</l>
<l>νῆες δ᾽ ἐκ Λήμνοιο παρέσταν οἶνον ἄγουσαι</l>
<l>πολλαί, τὰς προέηκεν Ἰησονίδης Εὔνηος,</l>
<l>τόν ῥ᾽ ἔτεχ᾽ Ὑψιπύλη ὑπ᾽ Ἰήσονι ποιμένι λαῶν.</l>
<l n="470">χωρὶς δ᾽ Ἀτρεΐδῃς Ἀγαμέμνονι καὶ Μενελάῳ</l>
<l>δῶκεν Ἰησονίδης ἀγέμεν μέθυ χίλια μέτρα.</l>
<l>ἔνθεν οἰνίζοντο κάρη κομόωντες Ἀχαιοί,</l>
<l>ἄλλοι μὲν χαλκῷ, ἄλλοι δ᾽ αἴθωνι σιδήρῳ,</l>
<l>ἄλλοι δὲ ῥινοῖς, ἄλλοι δ᾽ αὐτῇσι βόεσσιν,</l>
<l n="475">ἄλλοι δ᾽ ἀνδραπόδεσσι: τίθεντο δὲ δαῖτα θάλειαν.</l>
<l>παννύχιοι μὲν ἔπειτα κάρη κομόωντες Ἀχαιοὶ</l>
<l>δαίνυντο, Τρῶες δὲ κατὰ πτόλιν ἠδ᾽ ἐπίκουροι:</l>
<l>παννύχιος δέ σφιν κακὰ μήδετο μητίετα Ζεὺς</l>
<l>σμερδαλέα κτυπέων: τοὺς δὲ χλωρὸν δέος ᾕρει:</l>
<l n="480">οἶνον δ᾽ ἐκ δεπάων χαμάδις χέον, οὐδέ τις ἔτλη</l>
<l>πρὶν πιέειν πρὶν λεῖψαι ὑπερμενέϊ Κρονίωνι.</l>
<l>κοιμήσαντ᾽ ἄρ᾽ ἔπειτα καὶ ὕπνου δῶρον ἕλοντο.</l>
</div1></body></text></TEI.2>