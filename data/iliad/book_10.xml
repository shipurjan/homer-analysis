<?xml version="1.0" encoding="utf-8"?>
<TEI.2><text><body><div1 type="Book" n="10" org="uniform" sample="complete">
<milestone ed="p" n="1" unit="card" />
<l><milestone ed="P" unit="para" />ἄλλοι μὲν παρὰ νηυσὶν ἀριστῆες Παναχαιῶν</l>
<l>εὗδον παννύχιοι μαλακῷ δεδμημένοι ὕπνῳ:</l>
<l>ἀλλ᾽ οὐκ Ἀτρεΐδην Ἀγαμέμνονα ποιμένα λαῶν</l>
<l>ὕπνος ἔχε γλυκερὸς πολλὰ φρεσὶν ὁρμαίνοντα.</l>
<l n="5">ὡς δ᾽ ὅτ᾽ ἂν ἀστράπτῃ πόσις Ἥρης ἠϋκόμοιο</l>
<l>τεύχων ἢ πολὺν ὄμβρον ἀθέσφατον ἠὲ χάλαζαν</l>
<l>ἢ νιφετόν, ὅτε πέρ τε χιὼν ἐπάλυνεν ἀρούρας,</l>
<l>ἠέ ποθι πτολέμοιο μέγα στόμα πευκεδανοῖο,</l>
<l>ὣς πυκίν᾽ ἐν στήθεσσιν ἀνεστενάχιζ᾽ Ἀγαμέμνων</l>
<l n="10">νειόθεν ἐκ κραδίης, τρομέοντο δέ οἱ φρένες ἐντός.</l>
<l>ἤτοι ὅτ᾽ ἐς πεδίον τὸ Τρωϊκὸν ἀθρήσειε,</l>
<l>θαύμαζεν πυρὰ πολλὰ τὰ καίετο Ἰλιόθι πρὸ</l>
<l>αὐλῶν συρίγγων τ᾽ ἐνοπὴν ὅμαδόν τ᾽ ἀνθρώπων.</l>
<l>αὐτὰρ ὅτ᾽ ἐς νῆάς τε ἴδοι καὶ λαὸν Ἀχαιῶν,</l>
<l n="15">πολλὰς ἐκ κεφαλῆς προθελύμνους ἕλκετο χαίτας</l>
<l>ὑψόθ᾽ ἐόντι Διί, μέγα δ᾽ ἔστενε κυδάλιμον κῆρ.</l>
<l>ἥδε δέ οἱ κατὰ θυμὸν ἀρίστη φαίνετο βουλὴ</l>
<l>Νέστορ᾽ ἔπι πρῶτον Νηλήϊον ἐλθέμεν ἀνδρῶν,</l>
<l>εἴ τινά οἱ σὺν μῆτιν ἀμύμονα τεκτήναιτο,</l>
<l n="20">ἥ τις ἀλεξίκακος πᾶσιν Δαναοῖσι γένοιτο.</l>
<l>ὀρθωθεὶς δ᾽ ἔνδυνε περὶ στήθεσσι χιτῶνα,</l>
<l>ποσσὶ δ᾽ ὑπὸ λιπαροῖσιν ἐδήσατο καλὰ πέδιλα,</l>
<l>ἀμφὶ δ᾽ ἔπειτα δαφοινὸν ἑέσσατο δέρμα λέοντος</l>
<l>αἴθωνος μεγάλοιο ποδηνεκές, εἵλετο δ᾽ ἔγχος.</l>
<l n="25"><milestone ed="P" unit="para" />ὣς δ᾽ αὔτως Μενέλαον ἔχε τρόμος: οὐδὲ γὰρ αὐτῷ</l>
<l>ὕπνος ἐπὶ βλεφάροισιν ἐφίζανε: μή τι πάθοιεν</l>
<l>Ἀργεῖοι, τοὶ δὴ ἕθεν εἵνεκα πουλὺν ἐφ᾽ ὑγρὴν</l>
<l>ἤλυθον ἐς Τροίην πόλεμον θρασὺν ὁρμαίνοντες.</l>
<l>παρδαλέῃ μὲν πρῶτα μετάφρενον εὐρὺ κάλυψε</l>
<l n="30">ποικίλῃ, αὐτὰρ ἐπὶ στεφάνην κεφαλῆφιν ἀείρας</l>
<l>θήκατο χαλκείην, δόρυ δ᾽ εἵλετο χειρὶ παχείῃ.</l>
<l>βῆ δ᾽ ἴμεν ἀνστήσων ὃν ἀδελφεόν, ὃς μέγα πάντων</l>
<l>Ἀργείων ἤνασσε, θεὸς δ᾽ ὣς τίετο δήμῳ.</l>
<l>τὸν δ᾽ εὗρ᾽ ἀμφ᾽ ὤμοισι τιθήμενον ἔντεα καλὰ</l>
<l n="35">νηῒ πάρα πρύμνῃ: τῷ δ᾽ ἀσπάσιος γένετ᾽ ἐλθών.</l>
<l>τὸν πρότερος προσέειπε βοὴν ἀγαθὸς Μενέλαος:</l>
<q direct="unspecified"><l>τίφθ᾽ οὕτως ἠθεῖε κορύσσεαι; ἦ τιν᾽ ἑταίρων</l>
<l>ὀτρυνέεις Τρώεσσιν ἐπίσκοπον; ἀλλὰ μάλ᾽ αἰνῶς</l>
<l>δείδω μὴ οὔ τίς τοι ὑπόσχηται τόδε ἔργον</l>
<l n="40">ἄνδρας δυσμενέας σκοπιαζέμεν οἶος ἐπελθὼν</l>
<l>νύκτα δι᾽ ἀμβροσίην: μάλα τις θρασυκάρδιος ἔσται.</l></q>
<milestone ed="p" n="42" unit="card" />
<l><milestone ed="P" unit="para" />τὸν δ᾽ ἀπαμειβόμενος προσέφη κρείων Ἀγαμέμνων:</l>
<q direct="unspecified"><l>χρεὼ βουλῆς ἐμὲ καὶ σὲ διοτρεφὲς ὦ Μενέλαε</l>
<l>κερδαλέης, ἥ τίς κεν ἐρύσσεται ἠδὲ σαώσει</l>
<l n="45">Ἀργείους καὶ νῆας, ἐπεὶ Διὸς ἐτράπετο φρήν.</l>
<l>Ἑκτορέοις ἄρα μᾶλλον ἐπὶ φρένα θῆχ᾽ ἱεροῖσιν:</l>
<l>οὐ γάρ πω ἰδόμην, οὐδ᾽ ἔκλυον αὐδήσαντος</l>
<l>ἄνδρ᾽ ἕνα τοσσάδε μέρμερ᾽ ἐπ᾽ ἤματι μητίσασθαι,</l>
<l>ὅσσ᾽ Ἕκτωρ ἔρρεξε Διῒ φίλος υἷας Ἀχαιῶν</l>
<l n="50">αὔτως, οὔτε θεᾶς υἱὸς φίλος οὔτε θεοῖο.</l>
<l>ἔργα δ᾽ ἔρεξ᾽ ὅσα φημὶ μελησέμεν Ἀργείοισι</l>
<l>δηθά τε καὶ δολιχόν: τόσα γὰρ κακὰ μήσατ᾽ Ἀχαιούς.</l>
<l>ἀλλ᾽ ἴθι νῦν Αἴαντα καὶ Ἰδομενῆα κάλεσσον</l>
<l>ῥίμφα θέων παρὰ νῆας: ἐγὼ δ᾽ ἐπὶ Νέστορα δῖον</l>
<l n="55">εἶμι, καὶ ὀτρυνέω ἀνστήμεναι, αἴ κ᾽ ἐθέλῃσιν</l>
<l>ἐλθεῖν ἐς φυλάκων ἱερὸν τέλος ἠδ᾽ ἐπιτεῖλαι.</l>
<l>κείνῳ γάρ κε μάλιστα πιθοίατο: τοῖο γὰρ υἱὸς</l>
<l>σημαίνει φυλάκεσσι καὶ Ἰδομενῆος ὀπάων</l>
<l>Μηριόνης: τοῖσιν γὰρ ἐπετράπομέν γε μάλιστα.</l></q>
<l n="60"><milestone ed="P" unit="para" />τὸν δ᾽ ἠμείβετ᾽ ἔπειτα βοὴν ἀγαθὸς Μενέλαος:</l>
<q direct="unspecified"><l>πῶς γάρ μοι μύθῳ ἐπιτέλλεαι ἠδὲ κελεύεις;</l>
<l>αὖθι μένω μετὰ τοῖσι δεδεγμένος εἰς ὅ κεν ἔλθῃς,</l>
<l>ἦε θέω μετὰ σ᾽ αὖτις, ἐπὴν εὖ τοῖς ἐπιτείλω;</l></q>
<l><milestone ed="P" unit="para" />τὸν δ᾽ αὖτε προσέειπεν ἄναξ ἀνδρῶν Ἀγαμέμνων,</l>
<q direct="unspecified"><l n="65">αὖθι μένειν, μή πως ἀβροτάξομεν ἀλλήλοιιν</l>
<l>ἐρχομένω: πολλαὶ γὰρ ἀνὰ στρατόν εἰσι κέλευθοι.</l>
<l>φθέγγεο δ᾽ ᾗ κεν ἴῃσθα καὶ ἐγρήγορθαι ἄνωχθι</l>
<l>πατρόθεν ἐκ γενεῆς ὀνομάζων ἄνδρα ἕκαστον</l>
<l>πάντας κυδαίνων: μηδὲ μεγαλίζεο θυμῷ,</l>
<l n="70">ἀλλὰ καὶ αὐτοί περ πονεώμεθα: ὧδέ που ἄμμι</l>
<l>Ζεὺς ἐπὶ γιγνομένοισιν ἵει κακότητα βαρεῖαν.</l></q>
<l><milestone ed="P" unit="para" />ὣς εἰπὼν ἀπέπεμπεν ἀδελφεὸν εὖ ἐπιτείλας:</l>
<l>αὐτὰρ ὃ βῆ ῥ᾽ ἰέναι μετὰ Νέστορα ποιμένα λαῶν:</l>
<l>τὸν δ᾽ εὗρεν παρά τε κλισίῃ καὶ νηῒ μελαίνῃ</l>
<l n="75">εὐνῇ ἔνι μαλακῇ: παρὰ δ᾽ ἔντεα ποικίλ᾽ ἔκειτο</l>
<l>ἀσπὶς καὶ δύο δοῦρε φαεινή τε τρυφάλεια.</l>
<l>πὰρ δὲ ζωστὴρ κεῖτο παναίολος, ᾧ ῥ᾽ ὁ γεραιὸς</l>
<l>ζώννυθ᾽ ὅτ᾽ ἐς πόλεμον φθισήνορα θωρήσσοιτο</l>
<l>λαὸν ἄγων, ἐπεὶ οὐ μὲν ἐπέτρεπε γήραϊ λυγρῷ.</l>
<l n="80">ὀρθωθεὶς δ᾽ ἄρ᾽ ἐπ᾽ ἀγκῶνος κεφαλὴν ἐπαείρας</l>
<l>Ἀτρεΐδην προσέειπε καὶ ἐξερεείνετο μύθῳ:</l>
<q direct="unspecified"><l>τίς δ᾽ οὗτος κατὰ νῆας ἀνὰ στρατὸν ἔρχεαι οἶος</l>
<l>νύκτα δι᾽ ὀρφναίην, ὅτε θ᾽ εὕδουσι βροτοὶ ἄλλοι,</l>
<l>ἠέ τιν᾽ οὐρήων διζήμενος, ἤ τιν᾽ ἑταίρων;</l>
<l n="85">φθέγγεο, μηδ᾽ ἀκέων ἐπ᾽ ἔμ᾽ ἔρχεο: τίπτε δέ σε χρεώ;</l>
<milestone ed="p" n="86" unit="card" /></q>
<l><milestone ed="P" unit="para" />τὸν δ᾽ ἠμείβετ᾽ ἔπειτα ἄναξ ἀνδρῶν Ἀγαμέμνων:</l>
<q direct="unspecified"><l>ὦ Νέστορ Νηληϊάδη μέγα κῦδος Ἀχαιῶν</l>
<l>γνώσεαι Ἀτρεΐδην Ἀγαμέμνονα, τὸν περὶ πάντων</l>
<l>Ζεὺς ἐνέηκε πόνοισι διαμπερὲς εἰς ὅ κ᾽ ἀϋτμὴ</l>
<l n="90">ἐν στήθεσσι μένῃ καί μοι φίλα γούνατ᾽ ὀρώρῃ.</l>
<l>πλάζομαι ὧδ᾽ ἐπεὶ οὔ μοι ἐπ᾽ ὄμμασι νήδυμος ὕπνος</l>
<l>ἱζάνει, ἀλλὰ μέλει πόλεμος καὶ κήδε᾽ Ἀχαιῶν.</l>
<l>αἰνῶς γὰρ Δαναῶν περιδείδια, οὐδέ μοι ἦτορ</l>
<l>ἔμπεδον, ἀλλ᾽ ἀλαλύκτημαι, κραδίη δέ μοι ἔξω</l>
<l n="95">στηθέων ἐκθρῴσκει, τρομέει δ᾽ ὑπὸ φαίδιμα γυῖα.</l>
<l>ἀλλ᾽ εἴ τι δραίνεις, ἐπεὶ οὐδὲ σέ γ᾽ ὕπνος ἱκάνει,</l>
<l>δεῦρ᾽ ἐς τοὺς φύλακας καταβήομεν, ὄφρα ἴδωμεν</l>
<l>μὴ τοὶ μὲν καμάτῳ ἀδηκότες ἠδὲ καὶ ὕπνῳ</l>
<l>κοιμήσωνται, ἀτὰρ φυλακῆς ἐπὶ πάγχυ λάθωνται.</l>
<l n="100">δυσμενέες δ᾽ ἄνδρες σχεδὸν εἵαται: οὐδέ τι ἴδμεν</l>
<l>μή πως καὶ διὰ νύκτα μενοινήσωσι μάχεσθαι.</l></q>
<l><milestone ed="P" unit="para" />τὸν δ᾽ ἠμείβετ᾽ ἔπειτα Γερήνιος ἱππότα Νέστωρ:</l>
<q direct="unspecified"><l>Ἀτρεΐδη κύδιστε ἄναξ ἀνδρῶν Ἀγάμεμνον</l>
<l>οὔ θην Ἕκτορι πάντα νοήματα μητίετα Ζεὺς</l>
<l n="105">ἐκτελέει, ὅσα πού νυν ἐέλπεται: ἀλλά μιν οἴω</l>
<l>κήδεσι μοχθήσειν καὶ πλείοσιν, εἴ κεν Ἀχιλλεὺς</l>
<l>ἐκ χόλου ἀργαλέοιο μεταστρέψῃ φίλον ἦτορ.</l>
<l>σοὶ δὲ μάλ᾽ ἕψομ᾽ ἐγώ: ποτὶ δ᾽ αὖ καὶ ἐγείρομεν ἄλλους</l>
<l>ἠμὲν Τυδεΐδην δουρὶ κλυτὸν ἠδ᾽ Ὀδυσῆα</l>
<l n="110">ἠδ᾽ Αἴαντα ταχὺν καὶ Φυλέος ἄλκιμον υἱόν.</l>
<l>ἀλλ᾽ εἴ τις καὶ τούσδε μετοιχόμενος καλέσειεν</l>
<l>ἀντίθεόν τ᾽ Αἴαντα καὶ Ἰδομενῆα ἄνακτα:</l>
<l>τῶν γὰρ νῆες ἔασιν ἑκαστάτω, οὐδὲ μάλ᾽ ἐγγύς.</l>
<l>ἀλλὰ φίλον περ ἐόντα καὶ αἰδοῖον Μενέλαον</l>
<l n="115">νεικέσω, εἴ πέρ μοι νεμεσήσεαι, οὐδ᾽ ἐπικεύσω</l>
<l>ὡς εὕδει, σοὶ δ᾽ οἴῳ ἐπέτρεψεν πονέεσθαι.</l>
<l>νῦν ὄφελεν κατὰ πάντας ἀριστῆας πονέεσθαι</l>
<l>λισσόμενος: χρειὼ γὰρ ἱκάνεται οὐκέτ᾽ ἀνεκτός.</l>
<l><milestone ed="P" unit="para" />τὸν δ᾽ αὖτε προσέειπεν ἄναξ ἀνδρῶν Ἀγαμέμνων:</l>
<q direct="unspecified"><l n="120">ὦ γέρον ἄλλοτε μέν σε καὶ αἰτιάασθαι ἄνωγα:</l>
<l>πολλάκι γὰρ μεθιεῖ τε καὶ οὐκ ἐθέλει πονέεσθαι</l>
<l>οὔτ᾽ ὄκνῳ εἴκων οὔτ᾽ ἀφραδίῃσι νόοιο,</l>
<l>ἀλλ᾽ ἐμέ τ᾽ εἰσορόων καὶ ἐμὴν ποτιδέγμενος ὁρμήν.</l>
<l>νῦν δ᾽ ἐμέο πρότερος μάλ᾽ ἐπέγρετο καί μοι ἐπέστη:</l>
<l n="125">τὸν μὲν ἐγὼ προέηκα καλήμεναι οὓς σὺ μεταλλᾷς.</l>
<l>ἀλλ᾽ ἴομεν: κείνους δὲ κιχησόμεθα πρὸ πυλάων</l>
<l>ἐν φυλάκεσσ᾽, ἵνα γάρ σφιν ἐπέφραδον ἠγερέθεσθαι.</l>
<milestone ed="p" n="128" unit="card" /></q>
<l><milestone ed="P" unit="para" />τὸν δ᾽ ἠμείβετ᾽ ἔπειτα Γερήνιος ἱππότα Νέστωρ:</l>
<q direct="unspecified"><l>οὕτως οὔ τίς οἱ νεμεσήσεται οὐδ᾽ ἀπιθήσει</l>
<l n="130">Ἀργείων, ὅτε κέν τιν᾽ ἐποτρύνῃ καὶ ἀνώγῃ.</l></q>
<l><milestone ed="P" unit="para" />ὣς εἰπὼν ἔνδυνε περὶ στήθεσσι χιτῶνα,</l>
<l>ποσσὶ δ᾽ ὑπὸ λιπαροῖσιν ἐδήσατο καλὰ πέδιλα,</l>
<l>ἀμφὶ δ᾽ ἄρα χλαῖναν περονήσατο φοινικόεσσαν</l>
<l>διπλῆν ἐκταδίην, οὔλη δ᾽ ἐπενήνοθε λάχνη.</l>
<l n="135">εἵλετο δ᾽ ἄλκιμον ἔγχος ἀκαχμένον ὀξέϊ χαλκῷ,</l>
<l>βῆ δ᾽ ἰέναι κατὰ νῆας Ἀχαιῶν χαλκοχιτώνων.</l>
<l>πρῶτον ἔπειτ᾽ Ὀδυσῆα Διὶ μῆτιν ἀτάλαντον</l>
<l>ἐξ ὕπνου ἀνέγειρε Γερήνιος ἱππότα Νέστωρ</l>
<l>φθεγξάμενος: τὸν δ᾽ αἶψα περὶ φρένας ἤλυθ᾽ ἰωή,</l>
<l n="140">ἐκ δ᾽ ἦλθε κλισίης καί σφεας πρὸς μῦθον ἔειπε:</l>
<q direct="unspecified"><l>τίφθ᾽ οὕτω κατὰ νῆας ἀνὰ στρατὸν οἶοι ἀλᾶσθε</l>
<l>νύκτα δι᾽ ἀμβροσίην, ὅ τι δὴ χρειὼ τόσον ἵκει;</l></q>
<l><milestone ed="P" unit="para" />τὸν δ᾽ ἠμείβετ᾽ ἔπειτα Γερήνιος ἱππότα Νέστωρ:</l>
<q direct="unspecified"><l>διογενὲς Λαερτιάδη πολυμήχαν᾽ Ὀδυσσεῦ</l>
<l n="145">μὴ νεμέσα: τοῖον γὰρ ἄχος βεβίηκεν Ἀχαιούς.</l>
<l>ἀλλ᾽ ἕπε᾽, ὄφρα καὶ ἄλλον ἐγείρομεν ὅν τ᾽ ἐπέοικε</l>
<l>βουλὰς βουλεύειν, ἢ φευγέμεν ἠὲ μάχεσθαι.</l></q>
<l><milestone ed="P" unit="para" />ὣς φάθ᾽, ὃ δὲ κλισίην δὲ κιὼν πολύμητις Ὀδυσσεὺς</l>
<l>ποικίλον ἀμφ᾽ ὤμοισι σάκος θέτο, βῆ δὲ μετ᾽ αὐτούς.</l>
<l n="150">βὰν δ᾽ ἐπὶ Τυδεΐδην Διομήδεα: τὸν δὲ κίχανον</l>
<l>ἐκτὸς ἀπὸ κλισίης σὺν τεύχεσιν: ἀμφὶ δ᾽ ἑταῖροι</l>
<l>εὗδον, ὑπὸ κρασὶν δ᾽ ἔχον ἀσπίδας: ἔγχεα δέ σφιν</l>
<l>ὄρθ᾽ ἐπὶ σαυρωτῆρος ἐλήλατο, τῆλε δὲ χαλκὸς</l>
<l>λάμφ᾽ ὥς τε στεροπὴ πατρὸς Διός: αὐτὰρ ὅ γ᾽ ἥρως</l>
<l n="155">εὗδ᾽, ὑπὸ δ᾽ ἔστρωτο ῥινὸν βοὸς ἀγραύλοιο,</l>
<l>αὐτὰρ ὑπὸ κράτεσφι τάπης τετάνυστο φαεινός.</l>
<l>τὸν παρστὰς ἀνέγειρε Γερήνιος ἱππότα Νέστωρ,</l>
<l>λὰξ ποδὶ κινήσας, ὄτρυνέ τε νείκεσέ τ᾽ ἄντην:</l>
<l>ἔγρεο Τυδέος υἱέ: τί πάννυχον ὕπνον ἀωτεῖς;</l>
<l n="160">οὐκ ἀΐεις ὡς Τρῶες ἐπὶ θρωσμῷ πεδίοιο</l>
<l>εἵαται ἄγχι νεῶν, ὀλίγος δ᾽ ἔτι χῶρος ἐρύκει;</l></q>
<l><milestone ed="P" unit="para" />ὣς φάθ᾽, ὃ δ᾽ ἐξ ὕπνοιο μάλα κραιπνῶς ἀνόρουσε,</l>
<l>καί μιν φωνήσας ἔπεα πτερόεντα προσηύδα:</l>
<q direct="unspecified"><l>σχέτλιός ἐσσι γεραιέ: σὺ μὲν πόνου οὔ ποτε λήγεις.</l>
<l n="165">οὔ νυ καὶ ἄλλοι ἔασι νεώτεροι υἷες Ἀχαιῶν</l>
<l>οἵ κεν ἔπειτα ἕκαστον ἐγείρειαν βασιλήων</l>
<l>πάντῃ ἐποιχόμενοι; σὺ δ᾽ ἀμήχανός ἐσσι γεραιέ.</l></q>
<milestone ed="p" n="168" unit="card" />
<l><milestone ed="P" unit="para" />τὸν δ᾽ αὖτε προσέειπε Γερήνιος ἱππότα Νέστωρ:</l>
<q direct="unspecified"><l>ναὶ δὴ ταῦτά γε πάντα φίλος κατὰ μοῖραν ἔειπες.</l>
<l n="170">εἰσὶν μέν μοι παῖδες ἀμύμονες, εἰσὶ δὲ λαοὶ</l>
<l>καὶ πολέες, τῶν κέν τις ἐποιχόμενος καλέσειεν:</l>
<l>ἀλλὰ μάλα μεγάλη χρειὼ βεβίηκεν Ἀχαιούς.</l>
<l>νῦν γὰρ δὴ πάντεσσιν ἐπὶ ξυροῦ ἵσταται ἀκμῆς</l>
<l>ἢ μάλα λυγρὸς ὄλεθρος Ἀχαιοῖς ἠὲ βιῶναι.</l>
<l n="175">ἀλλ᾽ ἴθι νῦν Αἴαντα ταχὺν καὶ Φυλέος υἱὸν</l>
<l>ἄνστησον: σὺ γάρ ἐσσι νεώτερος: εἴ μ᾽ ἐλεαίρεις.</l></q>
<l><milestone ed="P" unit="para" />ὣς φάθ᾽, ὃ δ᾽ ἀμφ᾽ ὤμοισιν ἑέσσατο δέρμα λέοντος</l>
<l>αἴθωνος μεγάλοιο ποδηνεκές, εἵλετο δ᾽ ἔγχος.</l>
<l>βῆ δ᾽ ἰέναι, τοὺς δ᾽ ἔνθεν ἀναστήσας ἄγεν ἥρως.</l>
<l n="180"><milestone ed="P" unit="para" />οἳ δ᾽ ὅτε δὴ φυλάκεσσιν ἐν ἀγρομένοισιν ἔμιχθεν,</l>
<l>οὐδὲ μὲν εὕδοντας φυλάκων ἡγήτορας εὗρον,</l>
<l>ἀλλ᾽ ἐγρηγορτὶ σὺν τεύχεσιν εἵατο πάντες.</l>
<l>ὡς δὲ κύνες περὶ μῆλα δυσωρήσωνται ἐν αὐλῇ</l>
<l>θηρὸς ἀκούσαντες κρατερόφρονος, ὅς τε καθ᾽ ὕλην</l>
<l n="185">ἔρχηται δι᾽ ὄρεσφι: πολὺς δ᾽ ὀρυμαγδὸς ἐπ᾽ αὐτῷ</l>
<l>ἀνδρῶν ἠδὲ κυνῶν, ἀπό τέ σφισιν ὕπνος ὄλωλεν:</l>
<l>ὣς τῶν νήδυμος ὕπνος ἀπὸ βλεφάροιιν ὀλώλει</l>
<l>νύκτα φυλασσομένοισι κακήν: πεδίον δὲ γὰρ αἰεὶ</l>
<l>τετράφαθ᾽, ὁππότ᾽ ἐπὶ Τρώων ἀΐοιεν ἰόντων.</l>
<l n="190">τοὺς δ᾽ ὃ γέρων γήθησεν ἰδὼν θάρσυνέ τε μύθῳ</l>
<l>καί σφεας φωνήσας ἔπεα πτερόεντα προσηύδα:</l>
<q direct="unspecified"><l>οὕτω νῦν φίλα τέκνα φυλάσσετε: μηδέ τιν᾽ ὕπνος</l>
<l>αἱρείτω, μὴ χάρμα γενώμεθα δυσμενέεσσιν.</l></q>
<l><milestone ed="P" unit="para" />ὣς εἰπὼν τάφροιο διέσσυτο: τοὶ δ᾽ ἅμ᾽ ἕποντο</l>
<l n="195">Ἀργείων βασιλῆες ὅσοι κεκλήατο βουλήν.</l>
<l>τοῖς δ᾽ ἅμα Μηριόνης καὶ Νέστορος ἀγλαὸς υἱὸς</l>
<l>ἤϊσαν: αὐτοὶ γὰρ κάλεον συμμητιάασθαι.</l>
<l>τάφρον δ᾽ ἐκδιαβάντες ὀρυκτὴν ἑδριόωντο</l>
<l>ἐν καθαρῷ, ὅθι δὴ νεκύων διεφαίνετο χῶρος</l>
<l n="200">πιπτόντων: ὅθεν αὖτις ἀπετράπετ᾽ ὄβριμος Ἕκτωρ</l>
<l>ὀλλὺς Ἀργείους, ὅτε δὴ περὶ νὺξ ἐκάλυψεν.</l>
<l>ἔνθα καθεζόμενοι ἔπε᾽ ἀλλήλοισι πίφαυσκον:</l>
<l>τοῖσι δὲ μύθων ἦρχε Γερήνιος ἱππότα Νέστωρ:</l>
<q direct="unspecified"><l>ὦ φίλοι οὐκ ἂν δή τις ἀνὴρ πεπίθοιθ᾽ ἑῷ αὐτοῦ</l>
<l n="205">θυμῷ τολμήεντι μετὰ Τρῶας μεγαθύμους</l>
<l>ἐλθεῖν, εἴ τινά που δηΐων ἕλοι ἐσχατόωντα,</l>
<l>ἤ τινά που καὶ φῆμιν ἐνὶ Τρώεσσι πύθοιτο,</l>
<l>ἅσσά τε μητιόωσι μετὰ σφίσιν, ἢ μεμάασιν</l>
<l>αὖθι μένειν παρὰ νηυσὶν ἀπόπροθεν, ἦε πόλιν δὲ</l>
<l n="210">ἂψ ἀναχωρήσουσιν, ἐπεὶ δαμάσαντό γ᾽ Ἀχαιούς.</l>
<l>ταῦτά κε πάντα πύθοιτο, καὶ ἂψ εἰς ἡμέας ἔλθοι</l>
<l>ἀσκηθής: μέγα κέν οἱ ὑπουράνιον κλέος εἴη</l>
<l>πάντας ἐπ᾽ ἀνθρώπους, καί οἱ δόσις ἔσσεται ἐσθλή:</l>
<l>ὅσσοι γὰρ νήεσσιν ἐπικρατέουσιν ἄριστοι</l>
<l n="215">τῶν πάντων οἱ ἕκαστος ὄϊν δώσουσι μέλαιναν</l>
<l>θῆλυν ὑπόρρηνον: τῇ μὲν κτέρας οὐδὲν ὁμοῖον,</l>
<l>αἰεὶ δ᾽ ἐν δαίτῃσι καὶ εἰλαπίνῃσι παρέσται.</l>
<milestone ed="p" n="218" unit="card" /></q>
<l><milestone ed="P" unit="para" />ὣς ἔφαθ᾽, οἳ δ᾽ ἄρα πάντες ἀκὴν ἐγένοντο σιωπῇ.</l>
<l>τοῖσι δὲ καὶ μετέειπε βοὴν ἀγαθὸς Διομήδης:</l>
<q direct="unspecified"><l n="220">Νέστορ ἔμ᾽ ὀτρύνει κραδίη καὶ θυμὸς ἀγήνωρ</l>
<l>ἀνδρῶν δυσμενέων δῦναι στρατὸν ἐγγὺς ἐόντων</l>
<l>Τρώων: ἀλλ᾽ εἴ τίς μοι ἀνὴρ ἅμ᾽ ἕποιτο καὶ ἄλλος</l>
<l>μᾶλλον θαλπωρὴ καὶ θαρσαλεώτερον ἔσται.</l>
<l>σύν τε δύ᾽ ἐρχομένω καί τε πρὸ ὃ τοῦ ἐνόησεν</l>
<l n="225">ὅππως κέρδος ἔῃ: μοῦνος δ᾽ εἴ πέρ τε νοήσῃ</l>
<l>ἀλλά τέ οἱ βράσσων τε νόος, λεπτὴ δέ τε μῆτις.</l></q>
<l><milestone ed="P" unit="para" />ὣς ἔφαθ᾽, οἳ δ᾽ ἔθελον Διομήδεϊ πολλοὶ ἕπεσθαι.</l>
<l>ἠθελέτην Αἴαντε δύω θεράποντες Ἄρηος,</l>
<l>ἤθελε Μηριόνης, μάλα δ᾽ ἤθελε Νέστορος υἱός,</l>
<l n="230">ἤθελε δ᾽ Ἀτρεΐδης δουρικλειτὸς Μενέλαος,</l>
<l>ἤθελε δ᾽ ὁ τλήμων Ὀδυσεὺς καταδῦναι ὅμιλον</l>
<l>Τρώων: αἰεὶ γάρ οἱ ἐνὶ φρεσὶ θυμὸς ἐτόλμα.</l>
<l>τοῖσι δὲ καὶ μετέειπεν ἄναξ ἀνδρῶν Ἀγαμέμνων:</l>
<q direct="unspecified"><l>Τυδεΐδη Διόμηδες ἐμῷ κεχαρισμένε θυμῷ</l>
<l n="235">τὸν μὲν δὴ ἕταρόν γ᾽ αἱρήσεαι ὅν κ᾽ ἐθέλῃσθα,</l>
<l>φαινομένων τὸν ἄριστον, ἐπεὶ μεμάασί γε πολλοί.</l>
<l>μηδὲ σύ γ᾽ αἰδόμενος σῇσι φρεσὶ τὸν μὲν ἀρείω</l>
<l>καλλείπειν, σὺ δὲ χείρον᾽ ὀπάσσεαι αἰδοῖ εἴκων</l>
<l>ἐς γενεὴν ὁρόων, μηδ᾽ εἰ βασιλεύτερός ἐστιν.</l></q>
<l n="240"><milestone ed="P" unit="para" />ὣς ἔφατ᾽, ἔδεισεν δὲ περὶ ξανθῷ Μενελάῳ.</l>
<l>τοῖς δ᾽ αὖτις μετέειπε βοὴν ἀγαθὸς Διομήδης:</l>
<q direct="unspecified"><l>εἰ μὲν δὴ ἕταρόν γε κελεύετέ μ᾽ αὐτὸν ἑλέσθαι,</l>
<l>πῶς ἂν ἔπειτ᾽ Ὀδυσῆος ἐγὼ θείοιο λαθοίμην,</l>
<l>οὗ πέρι μὲν πρόφρων κραδίη καὶ θυμὸς ἀγήνωρ</l>
<l n="245">ἐν πάντεσσι πόνοισι, φιλεῖ δέ ἑ Παλλὰς Ἀθήνη.</l>
<l>τούτου γ᾽ ἑσπομένοιο καὶ ἐκ πυρὸς αἰθομένοιο</l>
<l>ἄμφω νοστήσαιμεν, ἐπεὶ περίοιδε νοῆσαι.</l>
<l><milestone ed="P" unit="para" />τὸν δ᾽ αὖτε προσέειπε πολύτλας δῖος Ὀδυσσεύς:</l>
<q direct="unspecified"><l>Τυδεΐδη μήτ᾽ ἄρ με μάλ᾽ αἴνεε μήτέ τι νείκει:</l>
<l n="250">εἰδόσι γάρ τοι ταῦτα μετ᾽ Ἀργείοις ἀγορεύεις.</l>
<l>ἀλλ᾽ ἴομεν: μάλα γὰρ νὺξ ἄνεται, ἐγγύθι δ᾽ ἠώς,</l>
<l>ἄστρα δὲ δὴ προβέβηκε, παροίχωκεν δὲ πλέων νὺξ</l>
<l>τῶν δύο μοιράων, τριτάτη δ᾽ ἔτι μοῖρα λέλειπται.</l>
<milestone ed="p" n="254" unit="card" /></q>
<l><milestone ed="P" unit="para" />ὣς εἰπόνθ᾽ ὅπλοισιν ἔνι δεινοῖσιν ἐδύτην.</l>
<l n="255">Τυδεΐδῃ μὲν δῶκε μενεπτόλεμος Θρασυμήδης</l>
<l>φάσγανον ἄμφηκες: τὸ δ᾽ ἑὸν παρὰ νηῒ λέλειπτο:</l>
<l>καὶ σάκος: ἀμφὶ δέ οἱ κυνέην κεφαλῆφιν ἔθηκε</l>
<l>ταυρείην, ἄφαλόν τε καὶ ἄλλοφον, ἥ τε καταῖτυξ</l>
<l>κέκληται, ῥύεται δὲ κάρη θαλερῶν αἰζηῶν.</l>
<l n="260">Μηριόνης δ᾽ Ὀδυσῆϊ δίδου βιὸν ἠδὲ φαρέτρην</l>
<l>καὶ ξίφος, ἀμφὶ δέ οἱ κυνέην κεφαλῆφιν ἔθηκε</l>
<l>ῥινοῦ ποιητήν: πολέσιν δ᾽ ἔντοσθεν ἱμᾶσιν</l>
<l>ἐντέτατο στερεῶς: ἔκτοσθε δὲ λευκοὶ ὀδόντες</l>
<l>ἀργιόδοντος ὑὸς θαμέες ἔχον ἔνθα καὶ ἔνθα</l>
<l n="265">εὖ καὶ ἐπισταμένως: μέσσῃ δ᾽ ἐνὶ πῖλος ἀρήρει.</l>
<l>τήν ῥά ποτ᾽ ἐξ Ἐλεῶνος Ἀμύντορος Ὀρμενίδαο</l>
<l>ἐξέλετ᾽ Αὐτόλυκος πυκινὸν δόμον ἀντιτορήσας,</l>
<l>Σκάνδειαν δ᾽ ἄρα δῶκε Κυθηρίῳ Ἀμφιδάμαντι:</l>
<l>Ἀμφιδάμας δὲ Μόλῳ δῶκε ξεινήϊον εἶναι,</l>
<l n="270">αὐτὰρ ὃ Μηριόνῃ δῶκεν ᾧ παιδὶ φορῆναι:</l>
<l>δὴ τότ᾽ Ὀδυσσῆος πύκασεν κάρη ἀμφιτεθεῖσα.</l>
<l><milestone ed="P" unit="para" />τὼ δ᾽ ἐπεὶ οὖν ὅπλοισιν ἔνι δεινοῖσιν ἐδύτην,</l>
<l>βάν ῥ᾽ ἰέναι, λιπέτην δὲ κατ᾽ αὐτόθι πάντας ἀρίστους.</l>
<l>τοῖσι δὲ δεξιὸν ἧκεν ἐρῳδιὸν ἐγγὺς ὁδοῖο</l>
<l n="275">Παλλὰς Ἀθηναίη: τοὶ δ᾽ οὐκ ἴδον ὀφθαλμοῖσι</l>
<l>νύκτα δι᾽ ὀρφναίην, ἀλλὰ κλάγξαντος ἄκουσαν.</l>
<l>χαῖρε δὲ τῷ ὄρνιθ᾽ Ὀδυσεύς, ἠρᾶτο δ᾽ Ἀθήνῃ:</l>
<q direct="unspecified"><l>κλῦθί μευ αἰγιόχοιο Διὸς τέκος, ἥ τέ μοι αἰεὶ</l>
<l>ἐν πάντεσσι πόνοισι παρίστασαι, οὐδέ σε λήθω</l>
<l n="280">κινύμενος: νῦν αὖτε μάλιστά με φῖλαι Ἀθήνη,</l>
<l>δὸς δὲ πάλιν ἐπὶ νῆας ἐϋκλεῖας ἀφικέσθαι</l>
<l>ῥέξαντας μέγα ἔργον, ὅ κε Τρώεσσι μελήσῃ.</l>
<l><milestone ed="P" unit="para" />δεύτερος αὖτ᾽ ἠρᾶτο βοὴν ἀγαθὸς Διομήδης:</l>
<q direct="unspecified"><l>κέκλυθι νῦν καὶ ἐμεῖο Διὸς τέκος Ἀτρυτώνη:</l>
<l n="285">σπεῖό μοι ὡς ὅτε πατρὶ ἅμ᾽ ἕσπεο Τυδέϊ δίῳ</l>
<l>ἐς Θήβας, ὅτε τε πρὸ Ἀχαιῶν ἄγγελος ᾔει.</l>
<l>τοὺς δ᾽ ἄρ᾽ ἐπ᾽ Ἀσωπῷ λίπε χαλκοχίτωνας Ἀχαιούς,</l>
<l>αὐτὰρ ὃ μειλίχιον μῦθον φέρε Καδμείοισι</l>
<l>κεῖσ᾽: ἀτὰρ ἂψ ἀπιὼν μάλα μέρμερα μήσατο ἔργα</l>
<l n="290">σὺν σοὶ δῖα θεά, ὅτε οἱ πρόφρασσα παρέστης.</l>
<l>ὣς νῦν μοι ἐθέλουσα παρίσταο καί με φύλασσε.</l>
<l>σοὶ δ᾽ αὖ ἐγὼ ῥέξω βοῦν ἦνιν εὐρυμέτωπον</l>
<l>ἀδμήτην, ἣν οὔ πω ὑπὸ ζυγὸν ἤγαγεν ἀνήρ:</l>
<l>τήν τοι ἐγὼ ῥέξω χρυσὸν κέρασιν περιχεύας.</l>
<milestone ed="p" n="295" unit="card" /></q>
<l n="295"><milestone ed="P" unit="para" />ὣς ἔφαν εὐχόμενοι, τῶν δ᾽ ἔκλυε Παλλὰς Ἀθήνη.</l>
<l>οἳ δ᾽ ἐπεὶ ἠρήσαντο Διὸς κούρῃ μεγάλοιο,</l>
<l>βάν ῥ᾽ ἴμεν ὥς τε λέοντε δύω διὰ νύκτα μέλαιναν</l>
<l>ἂμ φόνον, ἂν νέκυας, διά τ᾽ ἔντεα καὶ μέλαν αἷμα.</l>
<l><milestone ed="P" unit="para" />οὐδὲ μὲν οὐδὲ Τρῶας ἀγήνορας εἴασεν Ἕκτωρ</l>
<l n="300">εὕδειν, ἀλλ᾽ ἄμυδις κικλήσκετο πάντας ἀρίστους,</l>
<l>ὅσσοι ἔσαν Τρώων ἡγήτορες ἠδὲ μέδοντες:</l>
<l>τοὺς ὅ γε συγκαλέσας πυκινὴν ἀρτύνετο βουλήν:</l>
<l>τίς κέν μοι τόδε ἔργον ὑποσχόμενος τελέσειε</l>
<l>δώρῳ ἔπι μεγάλῳ; μισθὸς δέ οἱ ἄρκιος ἔσται.</l>
<l n="305">δώσω γὰρ δίφρόν τε δύω τ᾽ ἐριαύχενας ἵππους</l>
<l>οἵ κεν ἄριστοι ἔωσι θοῇς ἐπὶ νηυσὶν Ἀχαιῶν</l>
<l>ὅς τίς κε τλαίη, οἷ τ᾽ αὐτῷ κῦδος ἄροιτο,</l>
<l>νηῶν ὠκυπόρων σχεδὸν ἐλθέμεν, ἔκ τε πυθέσθαι</l>
<l>ἠέ φυλάσσονται νῆες θοαὶ ὡς τὸ πάρος περ,</l>
<l n="310">ἦ ἤδη χείρεσσιν ὑφ᾽ ἡμετέρῃσι δαμέντες</l>
<l>φύξιν βουλεύουσι μετὰ σφίσιν, οὐδ᾽ ἐθέλουσι</l>
<l>νύκτα φυλασσέμεναι, καμάτῳ ἀδηκότες αἰνῷ.</l></q>
<l><milestone ed="P" unit="para" />ὣς ἔφαθ᾽, οἳ δ᾽ ἄρα πάντες ἀκὴν ἐγένοντο σιωπῇ.</l>
<l>ἦν δέ τις ἐν Τρώεσσι Δόλων Εὐμήδεος υἱὸς</l>
<l n="315">κήρυκος θείοιο πολύχρυσος πολύχαλκος,</l>
<l>ὃς δή τοι εἶδος μὲν ἔην κακός, ἀλλὰ ποδώκης:</l>
<l>αὐτὰρ ὃ μοῦνος ἔην μετὰ πέντε κασιγνήτῃσιν.</l>
<l>ὅς ῥα τότε Τρωσίν τε καὶ Ἕκτορι μῦθον ἔειπεν:</l>
<q direct="unspecified"><l>Ἕκτορ ἔμ᾽ ὀτρύνει κραδίη καὶ θυμὸς ἀγήνωρ</l>
<l n="320">νηῶν ὠκυπόρων σχεδὸν ἐλθέμεν ἔκ τε πυθέσθαι.</l>
<l>ἀλλ᾽ ἄγε μοι τὸ σκῆπτρον ἀνάσχεο, καί μοι ὄμοσσον</l>
<l>ἦ μὲν τοὺς ἵππους τε καὶ ἅρματα ποικίλα χαλκῷ</l>
<l>δωσέμεν, οἳ φορέουσιν ἀμύμονα Πηλεΐωνα,</l>
<l>σοὶ δ᾽ ἐγὼ οὐχ ἅλιος σκοπὸς ἔσσομαι οὐδ᾽ ἀπὸ δόξης:</l>
<l n="325">τόφρα γὰρ ἐς στρατὸν εἶμι διαμπερὲς ὄφρ᾽ ἂν ἵκωμαι</l>
<l>νῆ᾽ Ἀγαμεμνονέην, ὅθι που μέλλουσιν ἄριστοι</l>
<l>βουλὰς βουλεύειν ἢ φευγέμεν ἠὲ μάχεσθαι.</l></q>
<l><milestone ed="P" unit="para" />ὣς φάθ᾽, ὃ δ᾽ ἐν χερσὶ σκῆπτρον λάβε καί οἱ ὄμοσσεν:</l>
<l>ἴστω νῦν Ζεὺς αὐτὸς ἐρίγδουπος πόσις Ἥρης</l>
<l n="330">μὴ μὲν τοῖς ἵπποισιν ἀνὴρ ἐποχήσεται ἄλλος</l>
<l>Τρώων, ἀλλά σέ φημι διαμπερὲς ἀγλαϊεῖσθαι.</l>
<milestone ed="p" n="332" unit="card" /></q>
<l><milestone ed="P" unit="para" />ὣς φάτο καί ῥ᾽ ἐπίορκον ἐπώμοσε, τὸν δ᾽ ὀρόθυνεν:</l>
<l>αὐτίκα δ᾽ ἀμφ᾽ ὤμοισιν ἐβάλλετο καμπύλα τόξα,</l>
<l>ἕσσατο δ᾽ ἔκτοσθεν ῥινὸν πολιοῖο λύκοιο,</l>
<l n="335">κρατὶ δ᾽ ἐπὶ κτιδέην κυνέην, ἕλε δ᾽ ὀξὺν ἄκοντα,</l>
<l>βῆ δ᾽ ἰέναι προτὶ νῆας ἀπὸ στρατοῦ: οὐδ᾽ ἄρ᾽ ἔμελλεν</l>
<l>ἐλθὼν ἐκ νηῶν ἂψ Ἕκτορι μῦθον ἀποίσειν.</l>
<l>ἀλλ᾽ ὅτε δή ῥ᾽ ἵππων τε καὶ ἀνδρῶν κάλλιφ᾽ ὅμιλον,</l>
<l>βῆ ῥ᾽ ἀν᾽ ὁδὸν μεμαώς: τὸν δὲ φράσατο προσιόντα</l>
<l n="340">διογενὴς Ὀδυσεύς, Διομήδεα δὲ προσέειπεν:</l>
<q direct="unspecified"><l>οὗτός τις Διόμηδες ἀπὸ στρατοῦ ἔρχεται ἀνήρ,</l>
<l>οὐκ οἶδ᾽ ἢ νήεσσιν ἐπίσκοπος ἡμετέρῃσιν,</l>
<l>ἦ τινα συλήσων νεκύων κατατεθνηώτων.</l>
<l>ἀλλ᾽ ἐῶμέν μιν πρῶτα παρεξελθεῖν πεδίοιο</l>
<l n="345">τυτθόν: ἔπειτα δέ κ᾽ αὐτὸν ἐπαΐξαντες ἕλοιμεν</l>
<l>καρπαλίμως: εἰ δ᾽ ἄμμε παραφθαίησι πόδεσσιν,</l>
<l>αἰεί μιν ἐπὶ νῆας ἀπὸ στρατόφι προτιειλεῖν</l>
<l>ἔγχει ἐπαΐσσων, μή πως προτὶ ἄστυ ἀλύξῃ.</l></q>
<l><milestone ed="P" unit="para" />ὣς ἄρα φωνήσαντε παρὲξ ὁδοῦ ἐν νεκύεσσι</l>
<l n="350">κλινθήτην: ὃ δ᾽ ἄρ᾽ ὦκα παρέδραμεν ἀφραδίῃσιν.</l>
<l>ἀλλ᾽ ὅτε δή ῥ᾽ ἀπέην ὅσσόν τ᾽ ἐπὶ οὖρα πέλονται</l>
<l>ἡμιόνων: αἱ γάρ τε βοῶν προφερέστεραί εἰσιν</l>
<l>ἑλκέμεναι νειοῖο βαθείης πηκτὸν ἄροτρον:</l>
<l>τὼ μὲν ἐπεδραμέτην, ὃ δ᾽ ἄρ᾽ ἔστη δοῦπον ἀκούσας.</l>
<l n="355">ἔλπετο γὰρ κατὰ θυμὸν ἀποστρέψοντας ἑταίρους</l>
<l>ἐκ Τρώων ἰέναι πάλιν Ἕκτορος ὀτρύναντος.</l>
<l>ἀλλ᾽ ὅτε δή ῥ᾽ ἄπεσαν δουρηνεκὲς ἢ καὶ ἔλασσον,</l>
<l>γνῶ ῥ᾽ ἄνδρας δηΐους, λαιψηρὰ δὲ γούνατ᾽ ἐνώμα</l>
<l>φευγέμεναι: τοὶ δ᾽ αἶψα διώκειν ὁρμήθησαν.</l>
<l n="360">ὡς δ᾽ ὅτε καρχαρόδοντε δύω κύνε εἰδότε θήρης</l>
<l>ἢ κεμάδ᾽ ἠὲ λαγωὸν ἐπείγετον ἐμμενὲς αἰεὶ</l>
<l>χῶρον ἀν᾽ ὑλήενθ᾽, ὃ δέ τε προθέῃσι μεμηκώς,</l>
<l>ὣς τὸν Τυδεΐδης ἠδ᾽ ὃ πτολίπορθος Ὀδυσσεὺς</l>
<l>λαοῦ ἀποτμήξαντε διώκετον ἐμμενὲς αἰεί.</l>
<l n="365">ἀλλ᾽ ὅτε δὴ τάχ᾽ ἔμελλε μιγήσεσθαι φυλάκεσσι</l>
<l>φεύγων ἐς νῆας, τότε δὴ μένος ἔμβαλ᾽ Ἀθήνη</l>
<l>Τυδεΐδῃ, ἵνα μή τις Ἀχαιῶν χαλκοχιτώνων</l>
<l>φθαίη ἐπευξάμενος βαλέειν, ὃ δὲ δεύτερος ἔλθοι.</l>
<l>δουρὶ δ᾽ ἐπαΐσσων προσέφη κρατερὸς Διομήδης:</l>
<q direct="unspecified"><l n="370">ἠὲ μέν᾽ ἠέ σε δουρὶ κιχήσομαι, οὐδέ σέ φημι</l>
<l>δηρὸν ἐμῆς ἀπὸ χειρὸς ἀλύξειν αἰπὺν ὄλεθρον.</l></q>
<milestone ed="p" n="372" unit="card" />
<l><milestone ed="P" unit="para" />ἦ ῥα καὶ ἔγχος ἀφῆκεν, ἑκὼν δ᾽ ἡμάρτανε φωτός:</l>
<l>δεξιτερὸν δ᾽ ὑπὲρ ὦμον ἐΰξου δουρὸς ἀκωκὴ</l>
<l>ἐν γαίῃ ἐπάγη: ὃ δ᾽ ἄρ᾽ ἔστη τάρβησέν τε</l>
<l n="375">βαμβαίνων: ἄραβος δὲ διὰ στόμα γίγνετ᾽ ὀδόντων:</l>
<l>χλωρὸς ὑπαὶ δείους: τὼ δ᾽ ἀσθμαίνοντε κιχήτην,</l>
<l>χειρῶν δ᾽ ἁψάσθην: ὃ δὲ δακρύσας ἔπος ηὔδα:</l>
<q direct="unspecified"><l>ζωγρεῖτ᾽, αὐτὰρ ἐγὼν ἐμὲ λύσομαι: ἔστι γὰρ ἔνδον</l>
<l>χαλκός τε χρυσός τε πολύκμητός τε σίδηρος,</l>
<l n="380">τῶν κ᾽ ὔμμιν χαρίσαιτο πατὴρ ἀπερείσι᾽ ἄποινα</l>
<l>εἴ κεν ἐμὲ ζωὸν πεπύθοιτ᾽ ἐπὶ νηυσὶν Ἀχαιῶν.</l></q>
<l><milestone ed="P" unit="para" />τὸν δ᾽ ἀπαμειβόμενος προσέφη πολύμητις Ὀδυσσεύς:</l>
<q direct="unspecified"><l>θάρσει, μηδέ τί τοι θάνατος καταθύμιος ἔστω.</l>
<l>ἀλλ᾽ ἄγε μοι τόδε εἰπὲ καὶ ἀτρεκέως κατάλεξον:</l>
<l n="385">πῇ δὴ οὕτως ἐπὶ νῆας ἀπὸ στρατοῦ ἔρχεαι οἷος</l>
<l>νύκτα δι᾽ ὀρφναίην, ὅτε θ᾽ εὕδουσι βροτοὶ ἄλλοι;</l>
<l>ἤ τινα συλήσων νεκύων κατατεθνηώτων;</l>
<l>ἦ σ᾽ Ἕκτωρ προέηκε διασκοπιᾶσθαι ἕκαστα</l>
<l>νῆας ἔπι γλαφυράς; ἦ σ᾽ αὐτὸν θυμὸς ἀνῆκε;</l></q>
<l n="390"><milestone ed="P" unit="para" />τὸν δ᾽ ἠμείβετ᾽ ἔπειτα Δόλων, ὑπὸ δ᾽ ἔτρεμε γυῖα:</l>
<q direct="unspecified"><l>πολλῇσίν μ᾽ ἄτῃσι παρὲκ νόον ἤγαγεν Ἕκτωρ,</l>
<l>ὅς μοι Πηλεΐωνος ἀγαυοῦ μώνυχας ἵππους</l>
<l>δωσέμεναι κατένευσε καὶ ἅρματα ποικίλα χαλκῷ,</l>
<l>ἠνώγει δέ μ᾽ ἰόντα θοὴν διὰ νύκτα μέλαιναν</l>
<l n="395">ἀνδρῶν δυσμενέων σχεδὸν ἐλθέμεν, ἔκ τε πυθέσθαι</l>
<l>ἠὲ φυλάσσονται νῆες θοαὶ ὡς τὸ πάρος περ,</l>
<l>ἦ ἤδη χείρεσσιν ὑφ᾽ ἡμετέρῃσι δαμέντες</l>
<l>φύξιν βουλεύουσι μετὰ σφίσιν, οὐδ᾽ ἐθέλουσι</l>
<l>νύκτα φυλασσέμεναι, καμάτῳ ἀδηκότες αἰνῷ.</l></q>
<l n="400"><milestone ed="P" unit="para" />τὸν δ᾽ ἐπιμειδήσας προσέφη πολύμητις Ὀδυσσεύς:</l>
<q direct="unspecified"><l>ἦ ῥά νύ τοι μεγάλων δώρων ἐπεμαίετο θυμὸς</l>
<l>ἵππων Αἰακίδαο δαΐφρονος: οἳ δ᾽ ἀλεγεινοὶ</l>
<l>ἀνδράσι γε θνητοῖσι δαμήμεναι ἠδ᾽ ὀχέεσθαι</l>
<l>ἄλλῳ γ᾽ ἢ Ἀχιλῆϊ, τὸν ἀθανάτη τέκε μήτηρ.</l>
<l n="405">ἀλλ᾽ ἄγε μοι τόδε εἰπὲ καὶ ἀτρεκέως κατάλεξον:</l>
<l>ποῦ νῦν δεῦρο κιὼν λίπες Ἕκτορα ποιμένα λαῶν;</l>
<l>ποῦ δέ οἱ ἔντεα κεῖται ἀρήϊα, ποῦ δέ οἱ ἵπποι;</l>
<l>πῶς δαὶ τῶν ἄλλων Τρώων φυλακαί τε καὶ εὐναί;</l>
<l>ἅσσά τε μητιόωσι μετὰ σφίσιν, ἢ μεμάασιν</l>
<l n="410">αὖθι μένειν παρὰ νηυσὶν ἀπόπροθεν, ἦε πόλιν δὲ</l>
<l>ἂψ ἀναχωρήσουσιν, ἐπεὶ δαμάσαντό γ᾽ Ἀχαιούς.</l></q>
<milestone ed="p" n="412" unit="card" />
<l><milestone ed="P" unit="para" />τὸν δ᾽ αὖτε προσέειπε Δόλων Εὐμήδεος υἱός:</l>
<q direct="unspecified"><l>τοὶ γὰρ ἐγώ τοι ταῦτα μάλ᾽ ἀτρεκέως καταλέξω.</l>
<l>Ἕκτωρ μὲν μετὰ τοῖσιν, ὅσοι βουληφόροι εἰσί,</l>
<l n="415">βουλὰς βουλεύει θείου παρὰ σήματι Ἴλου</l>
<l>νόσφιν ἀπὸ φλοίσβου: φυλακὰς δ᾽ ἃς εἴρεαι ἥρως</l>
<l>οὔ τις κεκριμένη ῥύεται στρατὸν οὐδὲ φυλάσσει.</l>
<l>ὅσσαι μὲν Τρώων πυρὸς ἐσχάραι, οἷσιν ἀνάγκη</l>
<l>οἷ δ᾽ ἐγρηγόρθασι φυλασσέμεναί τε κέλονται</l>
<l n="420">ἀλλήλοις: ἀτὰρ αὖτε πολύκλητοι ἐπίκουροι</l>
<l>εὕδουσι: Τρωσὶν γὰρ ἐπιτραπέουσι φυλάσσειν:</l>
<l>οὐ γάρ σφιν παῖδες σχεδὸν εἵαται οὐδὲ γυναῖκες.</l>
<l><milestone ed="P" unit="para" />τὸν δ᾽ ἀπαμειβόμενος προσέφη πολύμητις Ὀδυσσεύς:</l>
<q direct="unspecified"><l>πῶς γὰρ νῦν Τρώεσσι μεμιγμένοι ἱπποδάμοισιν</l>
<l n="425">εὕδουσ᾽ ἦ ἀπάνευθε; δίειπέ μοι ὄφρα δαείω.</l></q>
<l><milestone ed="P" unit="para" />τὸν δ᾽ ἠμείβετ᾽ ἔπειτα Δόλων Εὐμήδεος υἱός:</l>
<q direct="unspecified"><l>τοὶ γὰρ ἐγὼ καὶ ταῦτα μάλ᾽ ἀτρεκέως καταλέξω.</l>
<l>πρὸς μὲν ἁλὸς Κᾶρες καὶ Παίονες ἀγκυλότοξοι</l>
<l>καὶ Λέλεγες καὶ Καύκωνες δῖοί τε Πελασγοί,</l>
<l n="430">πρὸς Θύμβρης δ᾽ ἔλαχον Λύκιοι Μυσοί τ᾽ ἀγέρωχοι</l>
<l>καὶ Φρύγες ἱππόμαχοι καὶ Μῄονες ἱπποκορυσταί.</l>
<l>ἀλλὰ τί ἢ ἐμὲ ταῦτα διεξερέεσθε ἕκαστα;</l>
<l>εἰ γὰρ δὴ μέματον Τρώων καταδῦναι ὅμιλον</l>
<l>Θρήϊκες οἷδ᾽ ἀπάνευθε νεήλυδες ἔσχατοι ἄλλων:</l>
<l n="435">ἐν δέ σφιν Ῥῆσος βασιλεὺς πάϊς Ἠϊονῆος.</l>
<l>τοῦ δὴ καλλίστους ἵππους ἴδον ἠδὲ μεγίστους:</l>
<l>λευκότεροι χιόνος, θείειν δ᾽ ἀνέμοισιν ὁμοῖοι:</l>
<l>ἅρμα δέ οἱ χρυσῷ τε καὶ ἀργύρῳ εὖ ἤσκηται:</l>
<l>τεύχεα δὲ χρύσεια πελώρια θαῦμα ἰδέσθαι</l>
<l n="440">ἤλυθ᾽ ἔχων: τὰ μὲν οὔ τι καταθνητοῖσιν ἔοικεν</l>
<l>ἄνδρεσσιν φορέειν, ἀλλ᾽ ἀθανάτοισι θεοῖσιν.</l>
<l>ἀλλ᾽ ἐμὲ μὲν νῦν νηυσὶ πελάσσετον ὠκυπόροισιν,</l>
<l>ἠέ με δήσαντες λίπετ᾽ αὐτόθι νηλέϊ δεσμῷ,</l>
<l>ὄφρά κεν ἔλθητον καὶ πειρηθῆτον ἐμεῖο</l>
<l n="445">ἠὲ κατ᾽ αἶσαν ἔειπον ἐν ὑμῖν, ἦε καὶ οὐκί.</l></q>
<l><milestone ed="P" unit="para" />τὸν δ᾽ ἄρ᾽ ὑπόδρα ἰδὼν προσέφη κρατερὸς Διομήδης:</l>
<q direct="unspecified"><l>μὴ δή μοι φύξίν γε Δόλων ἐμβάλλεο θυμῷ:</l>
<l>ἐσθλά περ ἀγγείλας, ἐπεὶ ἵκεο χεῖρας ἐς ἁμάς.</l>
<l>εἰ μὲν γάρ κέ σε νῦν ἀπολύσομεν ἠὲ μεθῶμεν,</l>
<l n="450">ἦ τε καὶ ὕστερον εἶσθα θοὰς ἐπὶ νῆας Ἀχαιῶν</l>
<l>ἠὲ διοπτεύσων ἢ ἐναντίβιον πολεμίξων:</l>
<l>εἰ δέ κ᾽ ἐμῇς ὑπὸ χερσὶ δαμεὶς ἀπὸ θυμὸν ὀλέσσῃς,</l>
<l>οὐκέτ᾽ ἔπειτα σὺ πῆμά ποτ᾽ ἔσσεαι Ἀργείοισιν.</l></q>
<milestone ed="p" n="454" unit="card" />
<l><milestone ed="P" unit="para" />ἦ, καὶ ὃ μέν μιν ἔμελλε γενείου χειρὶ παχείῃ</l>
<l n="455">ἁψάμενος λίσσεσθαι, ὃ δ᾽ αὐχένα μέσσον ἔλασσε</l>
<l>φασγάνῳ ἀΐξας, ἀπὸ δ᾽ ἄμφω κέρσε τένοντε:</l>
<l>φθεγγομένου δ᾽ ἄρα τοῦ γε κάρη κονίῃσιν ἐμίχθη.</l>
<l>τοῦ δ᾽ ἀπὸ μὲν κτιδέην κυνέην κεφαλῆφιν ἕλοντο</l>
<l>καὶ λυκέην καὶ τόξα παλίντονα καὶ δόρυ μακρόν:</l>
<l n="460">καὶ τά γ᾽ Ἀθηναίῃ ληΐτιδι δῖος Ὀδυσσεὺς</l>
<l>ὑψόσ᾽ ἀνέσχεθε χειρὶ καὶ εὐχόμενος ἔπος ηὔδα:</l>
<q direct="unspecified"><l>χαῖρε θεὰ τοῖσδεσσι: σὲ γὰρ πρώτην ἐν Ὀλύμπῳ</l>
<l>πάντων ἀθανάτων ἐπιδωσόμεθ᾽: ἀλλὰ καὶ αὖτις</l>
<l>πέμψον ἐπὶ Θρῃκῶν ἀνδρῶν ἵππους τε καὶ εὐνάς.</l></q>
<l n="465"><milestone ed="P" unit="para" />ὣς ἄρ᾽ ἐφώνησεν, καὶ ἀπὸ ἕθεν ὑψόσ᾽ ἀείρας</l>
<l>θῆκεν ἀνὰ μυρίκην: δέελον δ᾽ ἐπὶ σῆμά τ᾽ ἔθηκε</l>
<l>συμμάρψας δόνακας μυρίκης τ᾽ ἐριθηλέας ὄζους,</l>
<l>μὴ λάθοι αὖτις ἰόντε θοὴν διὰ νύκτα μέλαιναν.</l>
<l>τὼ δὲ βάτην προτέρω διά τ᾽ ἔντεα καὶ μέλαν αἷμα,</l>
<l n="470">αἶψα δ᾽ ἐπὶ Θρῃκῶν ἀνδρῶν τέλος ἷξον ἰόντες.</l>
<l>οἳ δ᾽ εὗδον καμάτῳ ἀδηκότες, ἔντεα δέ σφιν</l>
<l>καλὰ παρ᾽ αὐτοῖσι χθονὶ κέκλιτο εὖ κατὰ κόσμον</l>
<l>τριστοιχί: παρὰ δέ σφιν ἑκάστῳ δίζυγες ἵπποι.</l>
<l>Ῥῆσος δ᾽ ἐν μέσῳ εὗδε, παρ᾽ αὐτῷ δ᾽ ὠκέες ἵπποι</l>
<l n="475">ἐξ ἐπιδιφριάδος πυμάτης ἱμᾶσι δέδεντο.</l>
<l>τὸν δ᾽ Ὀδυσεὺς προπάροιθεν ἰδὼν Διομήδεϊ δεῖξεν:</l>
<l>οὗτός τοι Διόμηδες ἀνήρ, οὗτοι δέ τοι ἵπποι,</l>
<l>οὓς νῶϊν πίφαυσκε Δόλων ὃν ἐπέφνομεν ἡμεῖς.</l>
<l>ἀλλ᾽ ἄγε δὴ πρόφερε κρατερὸν μένος: οὐδέ τί σε χρὴ</l>
<l n="480">ἑστάμεναι μέλεον σὺν τεύχεσιν, ἀλλὰ λύ᾽ ἵππους:</l>
<l>ἠὲ σύ γ᾽ ἄνδρας ἔναιρε, μελήσουσιν δ᾽ ἐμοὶ ἵπποι.</l></q>
<l><milestone ed="P" unit="para" />ὣς φάτο, τῷ δ᾽ ἔμπνευσε μένος γλαυκῶπις Ἀθήνη,</l>
<l>κτεῖνε δ᾽ ἐπιστροφάδην: τῶν δὲ στόνος ὄρνυτ᾽ ἀεικὴς</l>
<l>ἄορι θεινομένων, ἐρυθαίνετο δ᾽ αἵματι γαῖα.</l>
<l n="485">ὡς δὲ λέων μήλοισιν ἀσημάντοισιν ἐπελθὼν</l>
<l>αἴγεσιν ἢ ὀΐεσσι κακὰ φρονέων ἐνορούσῃ,</l>
<l>ὣς μὲν Θρήϊκας ἄνδρας ἐπῴχετο Τυδέος υἱὸς</l>
<l>ὄφρα δυώδεκ᾽ ἔπεφνεν: ἀτὰρ πολύμητις Ὀδυσσεὺς</l>
<l>ὅν τινα Τυδεΐδης ἄορι πλήξειε παραστὰς</l>
<l n="490">τὸν δ᾽ Ὀδυσεὺς μετόπισθε λαβὼν ποδὸς ἐξερύσασκε,</l>
<l>τὰ φρονέων κατὰ θυμὸν ὅπως καλλίτριχες ἵπποι</l>
<l>ῥεῖα διέλθοιεν μηδὲ τρομεοίατο θυμῷ</l>
<l>νεκροῖς ἀμβαίνοντες: ἀήθεσσον γὰρ ἔτ᾽ αὐτῶν.</l>
<l>ἀλλ᾽ ὅτε δὴ βασιλῆα κιχήσατο Τυδέος υἱός,</l>
<l n="495">τὸν τρισκαιδέκατον μελιηδέα θυμὸν ἀπηύρα</l>
<l>ἀσθμαίνοντα: κακὸν γὰρ ὄναρ κεφαλῆφιν ἐπέστη</l>
<l>τὴν νύκτ᾽ Οἰνεΐδαο πάϊς διὰ μῆτιν Ἀθήνης.</l>
<l>τόφρα δ᾽ ἄρ᾽ ὃ τλήμων Ὀδυσεὺς λύε μώνυχας ἵππους,</l>
<l>σὺν δ᾽ ἤειρεν ἱμᾶσι καὶ ἐξήλαυνεν ὁμίλου</l>
<l n="500">τόξῳ ἐπιπλήσσων, ἐπεὶ οὐ μάστιγα φαεινὴν</l>
<l>ποικίλου ἐκ δίφροιο νοήσατο χερσὶν ἑλέσθαι:</l>
<l>ῥοίζησεν δ᾽ ἄρα πιφαύσκων Διομήδεϊ δίῳ.</l>
<milestone ed="p" n="503" unit="card" />
<l><milestone ed="P" unit="para" />αὐτὰρ ὃ μερμήριζε μένων ὅ τι κύντατον ἕρδοι,</l>
<l>ἢ ὅ γε δίφρον ἑλών, ὅθι ποικίλα τεύχε᾽ ἔκειτο,</l>
<l n="505">ῥυμοῦ ἐξερύοι ἢ ἐκφέροι ὑψόσ᾽ ἀείρας,</l>
<l>ἦ ἔτι τῶν πλεόνων Θρῃκῶν ἀπὸ θυμὸν ἕλοιτο.</l>
<l>εἷος ὃ ταῦθ᾽ ὥρμαινε κατὰ φρένα, τόφρα δ᾽ Ἀθήνη</l>
<l>ἐγγύθεν ἱσταμένη προσέφη Διομήδεα δῖον:</l>
<q direct="unspecified"><l>νόστου δὴ μνῆσαι μεγαθύμου Τυδέος υἱὲ</l>
<l n="510">νῆας ἔπι γλαφυράς, μὴ καὶ πεφοβημένος ἔλθῃς,</l>
<l>μή πού τις καὶ Τρῶας ἐγείρῃσιν θεὸς ἄλλος.</l></q>
<l><milestone ed="P" unit="para" />ὣς φάθ᾽, ὃ δὲ ξυνέηκε θεᾶς ὄπα φωνησάσης,</l>
<l>καρπαλίμως δ᾽ ἵππων ἐπεβήσετο: κόψε δ᾽ Ὀδυσσεὺς</l>
<l>τόξῳ: τοὶ δ᾽ ἐπέτοντο θοὰς ἐπὶ νῆας Ἀχαιῶν.</l>
<l n="515"><milestone ed="P" unit="para" />οὐδ᾽ ἀλαοσκοπιὴν εἶχ᾽ ἀργυρότοξος Ἀπόλλων</l>
<l>ὡς ἴδ᾽ Ἀθηναίην μετὰ Τυδέος υἱὸν ἕπουσαν:</l>
<l>τῇ κοτέων Τρώων κατεδύσετο πουλὺν ὅμιλον,</l>
<l>ὦρσεν δὲ Θρῃκῶν βουληφόρον Ἱπποκόωντα</l>
<l>Ῥήσου ἀνεψιὸν ἐσθλόν: ὃ δ᾽ ἐξ ὕπνου ἀνορούσας</l>
<l n="520">ὡς ἴδε χῶρον ἐρῆμον, ὅθ᾽ ἕστασαν ὠκέες ἵπποι,</l>
<l>ἄνδράς τ᾽ ἀσπαίροντας ἐν ἀργαλέῃσι φονῇσιν,</l>
<l>ᾤμωξέν τ᾽ ἄρ᾽ ἔπειτα φίλον τ᾽ ὀνόμηνεν ἑταῖρον.</l>
<l>Τρώων δὲ κλαγγή τε καὶ ἄσπετος ὦρτο κυδοιμὸς</l>
<l>θυνόντων ἄμυδις: θηεῦντο δὲ μέρμερα ἔργα</l>
<l n="525">ὅσσ᾽ ἄνδρες ῥέξαντες ἔβαν κοίλας ἐπὶ νῆας.</l>
<l><milestone ed="P" unit="para" />οἳ δ᾽ ὅτε δή ῥ᾽ ἵκανον ὅθι σκοπὸν Ἕκτορος ἔκταν,</l>
<l>ἔνθ᾽ Ὀδυσεὺς μὲν ἔρυξε Διῒ φίλος ὠκέας ἵππους,</l>
<l>Τυδεΐδης δὲ χαμᾶζε θορὼν ἔναρα βροτόεντα</l>
<l>ἐν χείρεσσ᾽ Ὀδυσῆϊ τίθει, ἐπεβήσετο δ᾽ ἵππων:</l>
<l n="530">μάστιξεν δ᾽ ἵππους, τὼ δ᾽ οὐκ ἀέκοντε πετέσθην</l>
<l>νῆας ἔπι γλαφυράς: τῇ γὰρ φίλον ἔπλετο θυμῷ.</l>
<l>Νέστωρ δὲ πρῶτος κτύπον ἄϊε φώνησέν τε:</l>
<l>ὦ φίλοι Ἀργείων ἡγήτορες ἠδὲ μέδοντες</l>
<l>ψεύσομαι, ἦ ἔτυμον ἐρέω; κέλεται δέ με θυμός.</l>
<l n="535">ἵππων μ᾽ ὠκυπόδων ἀμφὶ κτύπος οὔατα βάλλει.</l>
<l>αἲ γὰρ δὴ Ὀδυσεύς τε καὶ ὃ κρατερὸς Διομήδης</l>
<l>ὧδ᾽ ἄφαρ ἐκ Τρώων ἐλασαίατο μώνυχας ἵππους:</l>
<l>ἀλλ᾽ αἰνῶς δείδοικα κατὰ φρένα μή τι πάθωσιν</l>
<l>Ἀργείων οἳ ἄριστοι ὑπὸ Τρώων ὀρυμαγδοῦ.</l>
<milestone ed="p" n="540" unit="card" />
<l n="540"><milestone ed="P" unit="para" />οὔ πω πᾶν εἴρητο ἔπος ὅτ᾽ ἄρ᾽ ἤλυθον αὐτοί.</l>
<l>καί ῥ᾽ οἳ μὲν κατέβησαν ἐπὶ χθόνα, τοὶ δὲ χαρέντες</l>
<l>δεξιῇ ἠσπάζοντο ἔπεσσί τε μειλιχίοισι:</l>
<l>πρῶτος δ᾽ ἐξερέεινε Γερήνιος ἱππότα Νέστωρ:</l>
<l>εἴπ᾽ ἄγε μ᾽ ὦ πολύαιν᾽ Ὀδυσεῦ μέγα κῦδος Ἀχαιῶν</l>
<l n="545">ὅππως τοῦσδ᾽ ἵππους λάβετον καταδύντες ὅμιλον</l>
<l>Τρώων, ἦ τίς σφωε πόρεν θεὸς ἀντιβολήσας.</l>
<l>αἰνῶς ἀκτίνεσσιν ἐοικότες ἠελίοιο.</l>
<l>αἰεὶ μὲν Τρώεσσ᾽ ἐπιμίσγομαι, οὐδέ τί φημι</l>
<l>μιμνάζειν παρὰ νηυσὶ γέρων περ ἐὼν πολεμιστής:</l>
<l n="550">ἀλλ᾽ οὔ πω τοίους ἵππους ἴδον οὐδὲ νόησα.</l>
<l>ἀλλά τιν᾽ ὔμμ᾽ ὀΐω δόμεναι θεὸν ἀντιάσαντα:</l>
<l>ἀμφοτέρω γὰρ σφῶϊ φιλεῖ νεφεληγερέτα Ζεὺς</l>
<l>κούρη τ᾽ αἰγιόχοιο Διὸς γλαυκῶπις Ἀθήνη.</l>
<l><milestone ed="P" unit="para" />τὸν δ᾽ ἀπαμειβόμενος προσέφη πολύμητις Ὀδυσσεύς:</l>
<q direct="unspecified"><l n="555">ὦ Νέστορ Νηληϊάδη μέγα κῦδος Ἀχαιῶν</l>
<l>ῥεῖα θεός γ᾽ ἐθέλων καὶ ἀμείνονας ἠέ περ οἵδε</l>
<l>ἵππους δωρήσαιτ᾽, ἐπεὶ ἢ πολὺ φέρτεροί εἰσιν.</l>
<l>ἵπποι δ᾽ οἵδε γεραιὲ νεήλυδες οὓς ἐρεείνεις</l>
<l>Θρηΐκιοι: τὸν δέ σφιν ἄνακτ᾽ ἀγαθὸς Διομήδης</l>
<l n="560">ἔκτανε, πὰρ δ᾽ ἑτάρους δυοκαίδεκα πάντας ἀρίστους.</l>
<l>τὸν τρισκαιδέκατον σκοπὸν εἵλομεν ἐγγύθι νηῶν,</l>
<l>τόν ῥα διοπτῆρα στρατοῦ ἔμμεναι ἡμετέροιο</l>
<l>Ἕκτωρ τε προέηκε καὶ ἄλλοι Τρῶες ἀγαυοί.</l></q>
<l><milestone ed="P" unit="para" />ὣς εἰπὼν τάφροιο διήλασε μώνυχας ἵππους</l>
<l n="565">καγχαλόων: ἅμα δ᾽ ἄλλοι ἴσαν χαίροντες Ἀχαιοί.</l>
<l>οἳ δ᾽ ὅτε Τυδεΐδεω κλισίην εὔτυκτον ἵκοντο,</l>
<l>ἵππους μὲν κατέδησαν ἐϋτμήτοισιν ἱμᾶσι</l>
<l>φάτνῃ ἐφ᾽ ἱππείῃ, ὅθι περ Διομήδεος ἵπποι</l>
<l>ἕστασαν ὠκύποδες μελιηδέα πυρὸν ἔδοντες:</l>
<l n="570">νηῒ δ᾽ ἐνὶ πρυμνῇ ἔναρα βροτόεντα Δόλωνος</l>
<l>θῆκ᾽ Ὀδυσεύς, ὄφρ᾽ ἱρὸν ἑτοιμασσαίατ᾽ Ἀθήνῃ.</l>
<l>αὐτοὶ δ᾽ ἱδρῶ πολλὸν ἀπενίζοντο θαλάσσῃ</l>
<l>ἐσβάντες κνήμας τε ἰδὲ λόφον ἀμφί τε μηρούς.</l>
<l>αὐτὰρ ἐπεί σφιν κῦμα θαλάσσης ἱδρῶ πολλὸν</l>
<l n="575">νίψεν ἀπὸ χρωτὸς καὶ ἀνέψυχθεν φίλον ἦτορ,</l>
<l>ἔς ῥ᾽ ἀσαμίνθους βάντες ἐϋξέστας λούσαντο.</l>
<l>τὼ δὲ λοεσσαμένω καὶ ἀλειψαμένω λίπ᾽ ἐλαίῳ</l>
<l>δείπνῳ ἐφιζανέτην, ἀπὸ δὲ κρητῆρος Ἀθήνῃ</l>
<l>πλείου ἀφυσσόμενοι λεῖβον μελιηδέα οἶνον.</l>
</div1></body></text></TEI.2>