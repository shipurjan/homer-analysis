<?xml version="1.0" encoding="utf-8"?>
<TEI.2><text><body><div1 type="Book" n="24" org="uniform" sample="complete">
<milestone ed="p" n="1" unit="card" />
<l>λῦτο δ᾽ ἀγών, λαοὶ δὲ θοὰς ἐπὶ νῆας ἕκαστοι</l>
<l>ἐσκίδναντ᾽ ἰέναι. τοὶ μὲν δόρποιο μέδοντο</l>
<l>ὕπνου τε γλυκεροῦ ταρπήμεναι: αὐτὰρ Ἀχιλλεὺς</l>
<l>κλαῖε φίλου ἑτάρου μεμνημένος, οὐδέ μιν ὕπνος</l>
<l n="5">ᾕρει πανδαμάτωρ, ἀλλ᾽ ἐστρέφετ᾽ ἔνθα καὶ ἔνθα</l>
<l>Πατρόκλου ποθέων ἀνδροτῆτά τε καὶ μένος ἠΰ,</l>
<l>ἠδ᾽ ὁπόσα τολύπευσε σὺν αὐτῷ καὶ πάθεν ἄλγεα</l>
<l>ἀνδρῶν τε πτολέμους ἀλεγεινά τε κύματα πείρων:</l>
<l>τῶν μιμνησκόμενος θαλερὸν κατὰ δάκρυον εἶβεν,</l>
<l n="10">ἄλλοτ᾽ ἐπὶ πλευρὰς κατακείμενος, ἄλλοτε δ᾽ αὖτε</l>
<l>ὕπτιος, ἄλλοτε δὲ πρηνής: τοτὲ δ᾽ ὀρθὸς ἀναστὰς</l>
<l>δινεύεσκ᾽ ἀλύων παρὰ θῖν᾽ ἁλός: οὐδέ μιν ἠὼς</l>
<l>φαινομένη λήθεσκεν ὑπεὶρ ἅλα τ᾽ ἠϊόνας τε.</l>
<l>ἀλλ᾽ ὅ γ᾽ ἐπεὶ ζεύξειεν ὑφ᾽ ἅρμασιν ὠκέας ἵππους,</l>
<l n="15">Ἕκτορα δ᾽ ἕλκεσθαι δησάσκετο δίφρου ὄπισθεν,</l>
<l>τρὶς δ᾽ ἐρύσας περὶ σῆμα Μενοιτιάδαο θανόντος</l>
<l>αὖτις ἐνὶ κλισίῃ παυέσκετο, τὸν δέ τ᾽ ἔασκεν</l>
<l>ἐν κόνι ἐκτανύσας προπρηνέα: τοῖο δ᾽ Ἀπόλλων</l>
<l>πᾶσαν ἀεικείην ἄπεχε χροῒ φῶτ᾽ ἐλεαίρων</l>
<l n="20">καὶ τεθνηότα περ: περὶ δ᾽ αἰγίδι πάντα κάλυπτε</l>
<l>χρυσείῃ, ἵνα μή μιν ἀποδρύφοι ἑλκυστάζων.</l>
<milestone ed="p" n="22" unit="card" />
<l><milestone ed="P" unit="para" />ὣς ὃ μὲν Ἕκτορα δῖον ἀείκιζεν μενεαίνων:</l>
<l>τὸν δ᾽ ἐλεαίρεσκον μάκαρες θεοὶ εἰσορόωντες,</l>
<l>κλέψαι δ᾽ ὀτρύνεσκον ἐΰσκοπον ἀργεϊφόντην.</l>
<l n="25">ἔνθ᾽ ἄλλοις μὲν πᾶσιν ἑήνδανεν, οὐδέ ποθ᾽ Ἥρῃ</l>
<l>οὐδὲ Ποσειδάων᾽ οὐδὲ γλαυκώπιδι κούρῃ,</l>
<l>ἀλλ᾽ ἔχον ὥς σφιν πρῶτον ἀπήχθετο Ἴλιος ἱρὴ</l>
<l>καὶ Πρίαμος καὶ λαὸς Ἀλεξάνδρου ἕνεκ᾽ ἄτης,</l>
<l>ὃς νείκεσσε θεὰς ὅτε οἱ μέσσαυλον ἵκοντο,</l>
<l n="30">τὴν δ᾽ ᾔνησ᾽ ἥ οἱ πόρε μαχλοσύνην ἀλεγεινήν.</l>
<l>ἀλλ᾽ ὅτε δή ῥ᾽ ἐκ τοῖο δυωδεκάτη γένετ᾽ ἠώς,</l>
<l>καὶ τότ᾽ ἄρ᾽ ἀθανάτοισι μετηύδα Φοῖβος Ἀπόλλων:</l>
<q direct="unspecified"><l>σχέτλιοί ἐστε θεοί, δηλήμονες: οὔ νύ ποθ᾽ ὑμῖν</l>
<l>Ἕκτωρ μηρί᾽ ἔκηε βοῶν αἰγῶν τε τελείων;</l>
<l n="35">τὸν νῦν οὐκ ἔτλητε νέκυν περ ἐόντα σαῶσαι</l>
<l>ᾗ τ᾽ ἀλόχῳ ἰδέειν καὶ μητέρι καὶ τέκεϊ ᾧ</l>
<l>καὶ πατέρι Πριάμῳ λαοῖσί τε, τοί κέ μιν ὦκα</l>
<l>ἐν πυρὶ κήαιεν καὶ ἐπὶ κτέρεα κτερίσαιεν.</l>
<l>ἀλλ᾽ ὀλοῷ Ἀχιλῆϊ θεοὶ βούλεσθ᾽ ἐπαρήγειν,</l>
<l n="40">ᾧ οὔτ᾽ ἂρ φρένες εἰσὶν ἐναίσιμοι οὔτε νόημα</l>
<l>γναμπτὸν ἐνὶ στήθεσσι, λέων δ᾽ ὣς ἄγρια οἶδεν,</l>
<l>ὅς τ᾽ ἐπεὶ ἂρ μεγάλῃ τε βίῃ καὶ ἀγήνορι θυμῷ</l>
<l>εἴξας εἶσ᾽ ἐπὶ μῆλα βροτῶν ἵνα δαῖτα λάβῃσιν:</l>
<l>ὣς Ἀχιλεὺς ἔλεον μὲν ἀπώλεσεν, οὐδέ οἱ αἰδὼς</l>
<l n="45">γίγνεται, ἥ τ᾽ ἄνδρας μέγα σίνεται ἠδ᾽ ὀνίνησι.</l>
<l>μέλλει μέν πού τις καὶ φίλτερον ἄλλον ὀλέσσαι</l>
<l>ἠὲ κασίγνητον ὁμογάστριον ἠὲ καὶ υἱόν:</l>
<l>ἀλλ᾽ ἤτοι κλαύσας καὶ ὀδυράμενος μεθέηκε:</l>
<l>τλητὸν γὰρ Μοῖραι θυμὸν θέσαν ἀνθρώποισιν.</l>
<l n="50">αὐτὰρ ὅ γ᾽ Ἕκτορα δῖον, ἐπεὶ φίλον ἦτορ ἀπηύρα,</l>
<l>ἵππων ἐξάπτων περὶ σῆμ᾽ ἑτάροιο φίλοιο</l>
<l>ἕλκει: οὐ μήν οἱ τό γε κάλλιον οὐδέ τ᾽ ἄμεινον.</l>
<l>μὴ ἀγαθῷ περ ἐόντι νεμεσσηθέωμέν οἱ ἡμεῖς:</l>
<l>κωφὴν γὰρ δὴ γαῖαν ἀεικίζει μενεαίνων.</l></q>
<l n="55"><milestone ed="P" unit="para" />τὸν δὲ χολωσαμένη προσέφη λευκώλενος Ἥρη:</l>
<q direct="unspecified"><l>εἴη κεν καὶ τοῦτο τεὸν ἔπος ἀργυρότοξε</l>
<l>εἰ δὴ ὁμὴν Ἀχιλῆϊ καὶ Ἕκτορι θήσετε τιμήν.</l>
<l>Ἕκτωρ μὲν θνητός τε γυναῖκά τε θήσατο μαζόν:</l>
<l>αὐτὰρ Ἀχιλλεύς ἐστι θεᾶς γόνος, ἣν ἐγὼ αὐτὴ</l>
<l n="60">θρέψά τε καὶ ἀτίτηλα καὶ ἀνδρὶ πόρον παράκοιτιν</l>
<l>Πηλέϊ, ὃς περὶ κῆρι φίλος γένετ᾽ ἀθανάτοισι.</l>
<l>πάντες δ᾽ ἀντιάασθε θεοὶ γάμου: ἐν δὲ σὺ τοῖσι</l>
<l>δαίνυ᾽ ἔχων φόρμιγγα κακῶν ἕταρ᾽, αἰὲν ἄπιστε.</l></q>
<milestone ed="p" n="64" unit="card" />
<l><milestone ed="P" unit="para" />τὴν δ᾽ ἀπαμειβόμενος προσέφη νεφεληγερέτα Ζεύς:</l>
<q direct="unspecified"><l n="65">Ἥρη μὴ δὴ πάμπαν ἀποσκύδμαινε θεοῖσιν:</l>
<l>οὐ μὲν γὰρ τιμή γε μί᾽ ἔσσεται: ἀλλὰ καὶ Ἕκτωρ</l>
<l>φίλτατος ἔσκε θεοῖσι βροτῶν οἳ ἐν Ἰλίῳ εἰσίν:</l>
<l>ὣς γὰρ ἔμοιγ᾽, ἐπεὶ οὔ τι φίλων ἡμάρτανε δώρων.</l>
<l>οὐ γάρ μοί ποτε βωμὸς ἐδεύετο δαιτὸς ἐΐσης</l>
<l n="70">λοιβῆς τε κνίσης τε: τὸ γὰρ λάχομεν γέρας ἡμεῖς.</l>
<l>ἀλλ᾽ ἤτοι κλέψαι μὲν ἐάσομεν, οὐδέ πῃ ἔστι,</l>
<l>λάθρῃ Ἀχιλλῆος θρασὺν Ἕκτορα: ἦ γάρ οἱ αἰεὶ</l>
<l>μήτηρ παρμέμβλωκεν ὁμῶς νύκτάς τε καὶ ἦμαρ.</l>
<l>ἀλλ᾽ εἴ τις καλέσειε θεῶν Θέτιν ἆσσον ἐμεῖο,</l>
<l n="75">ὄφρά τί οἱ εἴπω πυκινὸν ἔπος, ὥς κεν Ἀχιλλεὺς</l>
<l>δώρων ἐκ Πριάμοιο λάχῃ ἀπό θ᾽ Ἕκτορα λύσῃ.</l></q>
<l><milestone ed="P" unit="para" />ὣς ἔφατ᾽, ὦρτο δὲ Ἶρις ἀελλόπος ἀγγελέουσα,</l>
<l>μεσσηγὺς δὲ Σάμου τε καὶ Ἴμβρου παιπαλοέσσης</l>
<l>ἔνθορε μείλανι πόντῳ: ἐπεστονάχησε δὲ λίμνη.</l>
<l n="80">ἣ δὲ μολυβδαίνῃ ἰκέλη ἐς βυσσὸν ὄρουσεν,</l>
<l>ἥ τε κατ᾽ ἀγραύλοιο βοὸς κέρας ἐμβεβαυῖα</l>
<l>ἔρχεται ὠμηστῇσιν ἐπ᾽ ἰχθύσι κῆρα φέρουσα.</l>
<l>εὗρε δ᾽ ἐνὶ σπῆϊ γλαφυρῷ Θέτιν, ἀμφὶ δ᾽ ἄρ᾽ ἄλλαι</l>
<l>εἵαθ᾽ ὁμηγερέες ἅλιαι θεαί: ἣ δ᾽ ἐνὶ μέσσῃς</l>
<l n="85">κλαῖε μόρον οὗ παιδὸς ἀμύμονος, ὅς οἱ ἔμελλε</l>
<l>φθίσεσθ᾽ ἐν Τροίῃ ἐριβώλακι τηλόθι πάτρης.</l>
<l>ἀγχοῦ δ᾽ ἱσταμένη προσέφη πόδας ὠκέα Ἶρις:</l>
<q direct="unspecified"><l>ὄρσο Θέτι: καλέει Ζεὺς ἄφθιτα μήδεα εἰδώς.</l>
<l>τὴν δ᾽ ἠμείβετ᾽ ἔπειτα θεὰ Θέτις ἀργυρόπεζα:</l>
<q direct="unspecified"><l n="90">τίπτέ με κεῖνος ἄνωγε μέγας θεός; αἰδέομαι δὲ</l>
<l>μίσγεσθ᾽ ἀθανάτοισιν, ἔχω δ᾽ ἄχε᾽ ἄκριτα θυμῷ.</l>
<l>εἶμι μέν, οὐδ᾽ ἅλιον ἔπος ἔσσεται ὅττί κεν εἴπῃ.</l>
<milestone ed="p" n="93" unit="card" /></q>
<l><milestone ed="P" unit="para" />ὣς ἄρα φωνήσασα κάλυμμ᾽ ἕλε δῖα θεάων</l>
<l>κυάνεον, τοῦ δ᾽ οὔ τι μελάντερον ἔπλετο ἔσθος.</l>
<l n="95">βῆ δ᾽ ἰέναι, πρόσθεν δὲ ποδήνεμος ὠκέα Ἶρις</l>
<l>ἡγεῖτ᾽: ἀμφὶ δ᾽ ἄρα σφι λιάζετο κῦμα θαλάσσης.</l>
<l>ἀκτὴν δ᾽ ἐξαναβᾶσαι ἐς οὐρανὸν ἀϊχθήτην,</l>
<l>εὗρον δ᾽ εὐρύοπα Κρονίδην, περὶ δ᾽ ἄλλοι ἅπαντες</l>
<l>εἵαθ᾽ ὁμηγερέες μάκαρες θεοὶ αἰὲν ἐόντες.</l>
<l n="100">ἣ δ᾽ ἄρα πὰρ Διὶ πατρὶ καθέζετο, εἶξε δ᾽ Ἀθήνη.</l>
<l>Ἥρη δὲ χρύσεον καλὸν δέπας ἐν χερὶ θῆκε</l>
<l>καί ῥ᾽ εὔφρην᾽ ἐπέεσσι: Θέτις δ᾽ ὤρεξε πιοῦσα.</l>
<l>τοῖσι δὲ μύθων ἦρχε πατὴρ ἀνδρῶν τε θεῶν τε:</l>
<q direct="unspecified"><l>ἤλυθες Οὔλυμπον δὲ θεὰ Θέτι κηδομένη περ,</l>
<l n="105">πένθος ἄλαστον ἔχουσα μετὰ φρεσίν: οἶδα καὶ αὐτός:</l>
<l>ἀλλὰ καὶ ὧς ἐρέω τοῦ σ᾽ εἵνεκα δεῦρο κάλεσσα.</l>
<l>ἐννῆμαρ δὴ νεῖκος ἐν ἀθανάτοισιν ὄρωρεν</l>
<l>Ἕκτορος ἀμφὶ νέκυι καὶ Ἀχιλλῆϊ πτολιπόρθῳ:</l>
<l>κλέψαι δ᾽ ὀτρύνουσιν ἐΰσκοπον ἀργεϊφόντην:</l>
<l n="110">αὐτὰρ ἐγὼ τόδε κῦδος Ἀχιλλῆϊ προτιάπτω</l>
<l>αἰδῶ καὶ φιλότητα τεὴν μετόπισθε φυλάσσων.</l>
<l>αἶψα μάλ᾽ ἐς στρατὸν ἐλθὲ καὶ υἱέϊ σῷ ἐπίτειλον:</l>
<l>σκύζεσθαί οἱ εἰπὲ θεούς, ἐμὲ δ᾽ ἔξοχα πάντων</l>
<l>ἀθανάτων κεχολῶσθαι, ὅτι φρεσὶ μαινομένῃσιν</l>
<l n="115">Ἕκτορ᾽ ἔχει παρὰ νηυσὶ κορωνίσιν οὐδ᾽ ἀπέλυσεν,</l>
<l>αἴ κέν πως ἐμέ τε δείσῃ ἀπό θ᾽ Ἕκτορα λύσῃ.</l>
<l>αὐτὰρ ἐγὼ Πριάμῳ μεγαλήτορι Ἶριν ἐφήσω</l>
<l>λύσασθαι φίλον υἱὸν ἰόντ᾽ ἐπὶ νῆας Ἀχαιῶν,</l>
<l>δῶρα δ᾽ Ἀχιλλῆϊ φερέμεν, τά κε θυμὸν ἰήνῃ.</l>
<milestone ed="p" n="120" unit="card" /></q>
<l n="120"><milestone ed="P" unit="para" />ὣς ἔφατ᾽, οὐδ᾽ ἀπίθησε θεὰ Θέτις ἀργυρόπεζα,</l>
<l>βῆ δὲ κατ᾽ Οὐλύμποιο καρήνων ἀΐξασα,</l>
<l>ἷξεν δ᾽ ἐς κλισίην οὗ υἱέος: ἔνθ᾽ ἄρα τόν γε</l>
<l>εὗρ᾽ ἁδινὰ στενάχοντα: φίλοι δ᾽ ἀμφ᾽ αὐτὸν ἑταῖροι</l>
<l>ἐσσυμένως ἐπένοντο καὶ ἐντύνοντο ἄριστον:</l>
<l n="125">τοῖσι δ᾽ ὄϊς λάσιος μέγας ἐν κλισίῃ ἱέρευτο.</l>
<l>ἣ δὲ μάλ᾽ ἄγχ᾽ αὐτοῖο καθέζετο πότνια μήτηρ,</l>
<l>χειρί τέ μιν κατέρεξεν ἔπος τ᾽ ἔφατ᾽ ἔκ τ᾽ ὀνόμαζε:</l>
<l>τέκνον ἐμὸν τέο μέχρις ὀδυρόμενος καὶ ἀχεύων</l>
<l>σὴν ἔδεαι κραδίην μεμνημένος οὔτέ τι σίτου</l>
<l n="130">οὔτ᾽ εὐνῆς; ἀγαθὸν δὲ γυναικί περ ἐν φιλότητι</l>
<l>μίσγεσθ᾽: οὐ γάρ μοι δηρὸν βέῃ, ἀλλά τοι ἤδη</l>
<l>ἄγχι παρέστηκεν θάνατος καὶ μοῖρα κραταιή.</l>
<l>ἀλλ᾽ ἐμέθεν ξύνες ὦκα, Διὸς δέ τοι ἄγγελός εἰμι:</l>
<l>σκύζεσθαι σοί φησι θεούς, ἑὲ δ᾽ ἔξοχα πάντων</l>
<l n="135">ἀθανάτων κεχολῶσθαι, ὅτι φρεσὶ μαινομένῃσιν</l>
<l>Ἕκτορ᾽ ἔχεις παρὰ νηυσὶ κορωνίσιν οὐδ᾽ ἀπέλυσας.</l>
<l>ἀλλ᾽ ἄγε δὴ λῦσον, νεκροῖο δὲ δέξαι ἄποινα.</l>
<l><milestone ed="P" unit="para" />τὴν δ᾽ ἀπαμειβόμενος προσέφη πόδας ὠκὺς Ἀχιλλεύς:</l>
<q direct="unspecified"><l>τῇδ᾽ εἴη: ὃς ἄποινα φέροι καὶ νεκρὸν ἄγοιτο,</l>
<l n="140">εἰ δὴ πρόφρονι θυμῷ Ὀλύμπιος αὐτὸς ἀνώγει.</l></q>
<l><milestone ed="P" unit="para" />ὣς οἵ γ᾽ ἐν νηῶν ἀγύρει μήτηρ τε καὶ υἱὸς</l>
<l>πολλὰ πρὸς ἀλλήλους ἔπεα πτερόεντ᾽ ἀγόρευον.</l>
<q direct="unspecified"><l>Ἶριν δ᾽ ὄτρυνε Κρονίδης εἰς Ἴλιον ἱρήν:</l>
<l>βάσκ᾽ ἴθι Ἶρι ταχεῖα λιποῦσ᾽ ἕδος Οὐλύμποιο</l>
<l n="145">ἄγγειλον Πριάμῳ μεγαλήτορι Ἴλιον εἴσω</l>
<l>λύσασθαι φίλον υἱὸν ἰόντ᾽ ἐπὶ νῆας Ἀχαιῶν,</l>
<l>δῶρα δ᾽ Ἀχιλλῆϊ φερέμεν τά κε θυμὸν ἰήνῃ</l>
<l>οἶον, μὴ δέ τις ἄλλος ἅμα Τρώων ἴτω ἀνήρ.</l>
<l>κῆρύξ τίς οἱ ἕποιτο γεραίτερος, ὅς κ᾽ ἰθύνοι</l>
<l n="150">ἡμιόνους καὶ ἄμαξαν ἐΰτροχον, ἠδὲ καὶ αὖτις</l>
<l>νεκρὸν ἄγοι προτὶ ἄστυ, τὸν ἔκτανε δῖος Ἀχιλλεύς.</l>
<l>μὴ δέ τί οἱ θάνατος μελέτω φρεσὶ μὴ δέ τι τάρβος:</l>
<l>τοῖον γάρ οἱ πομπὸν ὀπάσσομεν ἀργεϊφόντην,</l>
<l>ὃς ἄξει εἷός κεν ἄγων Ἀχιλῆϊ πελάσσῃ.</l>
<l n="155">αὐτὰρ ἐπὴν ἀγάγῃσιν ἔσω κλισίην Ἀχιλῆος,</l>
<l>οὔτ᾽ αὐτὸς κτενέει ἀπό τ᾽ ἄλλους πάντας ἐρύξει:</l>
<l>οὔτε γάρ ἐστ᾽ ἄφρων οὔτ᾽ ἄσκοπος οὔτ᾽ ἀλιτήμων,</l>
<l>ἀλλὰ μάλ᾽ ἐνδυκέως ἱκέτεω πεφιδήσεται ἀνδρός.</l>
<milestone ed="p" n="159" unit="card" /></q>
<l><milestone ed="P" unit="para" />ὣς ἔφατ᾽, ὦρτο δὲ Ἶρις ἀελλόπος ἀγγελέουσα.</l>
<l n="160">ἷξεν δ᾽ ἐς Πριάμοιο, κίχεν δ᾽ ἐνοπήν τε γόον τε.</l>
<l>παῖδες μὲν πατέρ᾽ ἀμφὶ καθήμενοι ἔνδοθεν αὐλῆς</l>
<l>δάκρυσιν εἵματ᾽ ἔφυρον, ὃ δ᾽ ἐν μέσσοισι γεραιὸς</l>
<l>ἐντυπὰς ἐν χλαίνῃ κεκαλυμμένος: ἀμφὶ δὲ πολλὴ</l>
<l>κόπρος ἔην κεφαλῇ τε καὶ αὐχένι τοῖο γέροντος</l>
<l n="165">τήν ῥα κυλινδόμενος καταμήσατο χερσὶν ἑῇσι.</l>
<l>θυγατέρες δ᾽ ἀνὰ δώματ᾽ ἰδὲ νυοὶ ὠδύροντο</l>
<l>τῶν μιμνησκόμεναι οἳ δὴ πολέες τε καὶ ἐσθλοὶ</l>
<l>χερσὶν ὑπ᾽ Ἀργείων κέατο ψυχὰς ὀλέσαντες.</l>
<l>στῆ δὲ παρὰ Πρίαμον Διὸς ἄγγελος, ἠδὲ προσηύδα</l>
<q direct="unspecified"><l n="170">τυτθὸν φθεγξαμένη: τὸν δὲ τρόμος ἔλλαβε γυῖα:</l>
<l>θάρσει Δαρδανίδη Πρίαμε φρεσί, μὴ δέ τι τάρβει:</l>
<l>οὐ μὲν γάρ τοι ἐγὼ κακὸν ὀσσομένη τόδ᾽ ἱκάνω</l>
<l>ἀλλ᾽ ἀγαθὰ φρονέουσα: Διὸς δέ τοι ἄγγελός εἰμι,</l>
<l>ὅς σευ ἄνευθεν ἐὼν μέγα κήδεται ἠδ᾽ ἐλεαίρει.</l>
<l n="175">λύσασθαί σ᾽ ἐκέλευσεν Ὀλύμπιος Ἕκτορα δῖον,</l>
<l>δῶρα δ᾽ Ἀχιλλῆϊ φερέμεν τά κε θυμὸν ἰήνῃ</l>
<l>οἶον, μὴ δέ τις ἄλλος ἅμα Τρώων ἴτω ἀνήρ.</l>
<l>κῆρύξ τίς τοι ἕποιτο γεραίτερος, ὅς κ᾽ ἰθύνοι</l>
<l>ἡμιόνους καὶ ἄμαξαν ἐΰτροχον, ἠδὲ καὶ αὖτις</l>
<l n="180">νεκρὸν ἄγοι προτὶ ἄστυ, τὸν ἔκτανε δῖος Ἀχιλλεύς.</l>
<l>μὴ δέ τί τοι θάνατος μελέτω φρεσὶ μηδέ τι τάρβος:</l>
<l>τοῖος γάρ τοι πομπὸς ἅμ᾽ ἕψεται ἀργεϊφόντης,</l>
<l>ὅς σ᾽ ἄξει εἷός κεν ἄγων Ἀχιλῆϊ πελάσσῃ.</l>
<l>αὐτὰρ ἐπὴν ἀγάγῃσιν ἔσω κλισίην Ἀχιλῆος,</l>
<l n="185">οὔτ᾽ αὐτὸς κτενέει ἀπό τ᾽ ἄλλους πάντας ἐρύξει:</l>
<l>οὔτε γάρ ἔστ᾽ ἄφρων οὔτ᾽ ἄσκοπος οὔτ᾽ ἀλιτήμων,</l>
<l>ἀλλὰ μάλ᾽ ἐνδυκέως ἱκέτεω πεφιδήσεται ἀνδρός.</l></q>
<l><milestone ed="P" unit="para" />ἣ μὲν ἄρ᾽ ὣς εἰποῦσ᾽ ἀπέβη πόδας ὠκέα Ἶρις,</l>
<l>αὐτὰρ ὅ γ᾽ υἷας ἄμαξαν ἐΰτροχον ἡμιονείην</l>
<l n="190">ὁπλίσαι ἠνώγει, πείρινθα δὲ δῆσαι ἐπ᾽ αὐτῆς.</l>
<l>αὐτὸς δ᾽ ἐς θάλαμον κατεβήσετο κηώεντα</l>
<l>κέδρινον ὑψόροφον, ὃς γλήνεα πολλὰ κεχάνδει:</l>
<l>ἐς δ᾽ ἄλοχον Ἑκάβην ἐκαλέσσατο φώνησέν τε:</l>
<l>δαιμονίη Διόθεν μοι Ὀλύμπιος ἄγγελος ἦλθε</l>
<l n="195">λύσασθαι φίλον υἱὸν ἰόντ᾽ ἐπὶ νῆας Ἀχαιῶν,</l>
<l>δῶρα δ᾽ Ἀχιλλῆϊ φερέμεν τά κε θυμὸν ἰήνῃ.</l>
<l>ἀλλ᾽ ἄγε μοι τόδε εἰπὲ τί τοι φρεσὶν εἴδεται εἶναι;</l>
<l>αἰνῶς γάρ μ᾽ αὐτόν γε μένος καὶ θυμὸς ἄνωγε</l>
<l>κεῖσ᾽ ἰέναι ἐπὶ νῆας ἔσω στρατὸν εὐρὺν Ἀχαιῶν.</l>
<milestone ed="p" n="200" unit="card" /></q>
<l n="200"><milestone ed="P" unit="para" />ὣς φάτο, κώκυσεν δὲ γυνὴ καὶ ἀμείβετο μύθῳ:</l>
<q direct="unspecified"><l>ὤ μοι πῇ δή τοι φρένες οἴχονθ᾽, ᾗς τὸ πάρος περ</l>
<l>ἔκλε᾽ ἐπ᾽ ἀνθρώπους ξείνους ἠδ᾽ οἷσιν ἀνάσσεις;</l>
<l>πῶς ἐθέλεις ἐπὶ νῆας Ἀχαιῶν ἐλθέμεν οἶος</l>
<l>ἀνδρὸς ἐς ὀφθαλμοὺς ὅς τοι πολέας τε καὶ ἐσθλοὺς</l>
<l n="205">υἱέας ἐξενάριξε: σιδήρειόν νύ τοι ἦτορ.</l>
<l>εἰ γάρ σ᾽ αἱρήσει καὶ ἐσόψεται ὀφθαλμοῖσιν</l>
<l>ὠμηστὴς καὶ ἄπιστος ἀνὴρ ὅ γε οὔ σ᾽ ἐλεήσει,</l>
<l>οὐδέ τί σ᾽ αἰδέσεται. νῦν δὲ κλαίωμεν ἄνευθεν</l>
<l>ἥμενοι ἐν μεγάρῳ: τῷ δ᾽ ὥς ποθι Μοῖρα κραταιὴ</l>
<l n="210">γιγνομένῳ ἐπένησε λίνῳ, ὅτε μιν τέκον αὐτή,</l>
<l>ἀργίποδας κύνας ἆσαι ἑῶν ἀπάνευθε τοκήων</l>
<l>ἀνδρὶ πάρα κρατερῷ, τοῦ ἐγὼ μέσον ἧπαρ ἔχοιμι</l>
<l>ἐσθέμεναι προσφῦσα: τότ᾽ ἄντιτα ἔργα γένοιτο</l>
<l>παιδὸς ἐμοῦ, ἐπεὶ οὔ ἑ κακιζόμενόν γε κατέκτα,</l>
<l n="215">ἀλλὰ πρὸ Τρώων καὶ Τρωϊάδων βαθυκόλπων</l>
<l>ἑσταότ᾽ οὔτε φόβου μεμνημένον οὔτ᾽ ἀλεωρῆς.</l></q>
<l><milestone ed="P" unit="para" />τὴν δ᾽ αὖτε προσέειπε γέρων Πρίαμος θεοειδής:</l>
<q direct="unspecified"><l>μή μ᾽ ἐθέλοντ᾽ ἰέναι κατερύκανε, μὴ δέ μοι αὐτὴ</l>
<l>ὄρνις ἐνὶ μεγάροισι κακὸς πέλευ: οὐδέ με πείσεις.</l>
<l n="220">εἰ μὲν γάρ τίς μ᾽ ἄλλος ἐπιχθονίων ἐκέλευεν,</l>
<l>ἢ οἳ μάντιές εἰσι θυοσκόοι ἢ ἱερῆες,</l>
<l>ψεῦδός κεν φαῖμεν καὶ νοσφιζοίμεθα μᾶλλον:</l>
<l>νῦν δ᾽, αὐτὸς γὰρ ἄκουσα θεοῦ καὶ ἐσέδρακον ἄντην,</l>
<l>εἶμι καὶ οὐχ ἅλιον ἔπος ἔσσεται. εἰ δέ μοι αἶσα</l>
<l n="225">τεθνάμεναι παρὰ νηυσὶν Ἀχαιῶν χαλκοχιτώνων</l>
<l>βούλομαι: αὐτίκα γάρ με κατακτείνειεν Ἀχιλλεὺς</l>
<l>ἀγκὰς ἑλόντ᾽ ἐμὸν υἱόν, ἐπὴν γόου ἐξ ἔρον εἵην.</l>
<milestone ed="p" n="228" unit="card" />
<l><milestone ed="P" unit="para" />ἦ καὶ φωριαμῶν ἐπιθήματα κάλ᾽ ἀνέῳγεν:</l>
<l>ἔνθεν δώδεκα μὲν περικαλλέας ἔξελε πέπλους,</l>
<l n="230">δώδεκα δ᾽ ἁπλοΐδας χλαίνας, τόσσους δὲ τάπητας,</l>
<l>τόσσα δὲ φάρεα λευκά, τόσους δ᾽ ἐπὶ τοῖσι χιτῶνας.</l>
<l>χρυσοῦ δὲ στήσας ἔφερεν δέκα πάντα τάλαντα,</l>
<l>ἐκ δὲ δύ᾽ αἴθωνας τρίποδας, πίσυρας δὲ λέβητας,</l>
<l>ἐκ δὲ δέπας περικαλλές, ὅ οἱ Θρῇκες πόρον ἄνδρες</l>
<l n="235">ἐξεσίην ἐλθόντι μέγα κτέρας: οὐδέ νυ τοῦ περ</l>
<l>φείσατ᾽ ἐνὶ μεγάροις ὃ γέρων, περὶ δ᾽ ἤθελε θυμῷ</l>
<l>λύσασθαι φίλον υἱόν. ὃ δὲ Τρῶας μὲν ἅπαντας</l>
<l>αἰθούσης ἀπέεργεν ἔπεσσ᾽ αἰσχροῖσιν ἐνίσσων:</l>
<l>ἔρρετε λωβητῆρες ἐλεγχέες: οὔ νυ καὶ ὑμῖν</l>
<l n="240">οἴκοι ἔνεστι γόος, ὅτι μ᾽ ἤλθετε κηδήσοντες;</l>
<l>ἦ ὀνόσασθ᾽ ὅτι μοι Κρονίδης Ζεὺς ἄλγε᾽ ἔδωκε</l>
<l>παῖδ᾽ ὀλέσαι τὸν ἄριστον; ἀτὰρ γνώσεσθε καὶ ὔμμες:</l>
<l>ῥηΐτεροι γὰρ μᾶλλον Ἀχαιοῖσιν δὴ ἔσεσθε</l>
<l>κείνου τεθνηῶτος ἐναιρέμεν. αὐτὰρ ἔγωγε</l>
<l n="245">πρὶν ἀλαπαζομένην τε πόλιν κεραϊζομένην τε</l>
<l>ὀφθαλμοῖσιν ἰδεῖν βαίην δόμον Ἄϊδος εἴσω.</l>
<l><milestone ed="P" unit="para" />ἦ καὶ σκηπανίῳ δίεπ᾽ ἀνέρας: οἳ δ᾽ ἴσαν ἔξω</l>
<l>σπερχομένοιο γέροντος: ὃ δ᾽ υἱάσιν οἷσιν ὁμόκλα</l>
<l>νεικείων Ἕλενόν τε Πάριν τ᾽ Ἀγάθωνά τε δῖον</l>
<l n="250">Πάμμονά τ᾽ Ἀντίφονόν τε βοὴν ἀγαθόν τε Πολίτην</l>
<l>Δηΐφοβόν τε καὶ Ἱππόθοον καὶ δῖον Ἀγαυόν:</l>
<l>ἐννέα τοῖς ὃ γεραιὸς ὁμοκλήσας ἐκέλευε:</l>
<l>σπεύσατέ μοι κακὰ τέκνα κατηφόνες: αἴθ᾽ ἅμα πάντες</l>
<l>Ἕκτορος ὠφέλετ᾽ ἀντὶ θοῇς ἐπὶ νηυσὶ πεφάσθαι.</l>
<l n="255">ὤ μοι ἐγὼ πανάποτμος, ἐπεὶ τέκον υἷας ἀρίστους</l>
<l>Τροίῃ ἐν εὐρείῃ, τῶν δ᾽ οὔ τινά φημι λελεῖφθαι,</l>
<l>Μήστορά τ᾽ ἀντίθεον καὶ Τρωΐλον ἱππιοχάρμην</l>
<l>Ἕκτορά θ᾽, ὃς θεὸς ἔσκε μετ᾽ ἀνδράσιν, οὐδὲ ἐῴκει</l>
<l>ἀνδρός γε θνητοῦ πάϊς ἔμμεναι ἀλλὰ θεοῖο.</l>
<l n="260">τοὺς μὲν ἀπώλεσ᾽ Ἄρης, τὰ δ᾽ ἐλέγχεα πάντα λέλειπται</l>
<l>ψεῦσταί τ᾽ ὀρχησταί τε χοροιτυπίῃσιν ἄριστοι</l>
<l>ἀρνῶν ἠδ᾽ ἐρίφων ἐπιδήμιοι ἁρπακτῆρες.</l>
<l>οὐκ ἂν δή μοι ἄμαξαν ἐφοπλίσσαιτε τάχιστα,</l>
<l>ταῦτά τε πάντ᾽ ἐπιθεῖτε, ἵνα πρήσσωμεν ὁδοῖο;</l>
<milestone ed="p" n="265" unit="card" /></q>
<l n="265"><milestone ed="P" unit="para" />ὣς ἔφαθ᾽, οἳ δ᾽ ἄρα πατρὸς ὑποδείσαντες ὁμοκλὴν</l>
<l>ἐκ μὲν ἄμαξαν ἄειραν ἐΰτροχον ἡμιονείην</l>
<l>καλὴν πρωτοπαγέα, πείρινθα δὲ δῆσαν ἐπ᾽ αὐτῆς,</l>
<l>κὰδ δ᾽ ἀπὸ πασσαλόφι ζυγὸν ᾕρεον ἡμιόνειον</l>
<l>πύξινον ὀμφαλόεν εὖ οἰήκεσσιν ἀρηρός:</l>
<l n="270">ἐκ δ᾽ ἔφερον ζυγόδεσμον ἅμα ζυγῷ ἐννεάπηχυ.</l>
<l>καὶ τὸ μὲν εὖ κατέθηκαν ἐϋξέστῳ ἐπὶ ῥυμῷ</l>
<l>πέζῃ ἔπι πρώτῃ, ἐπὶ δὲ κρίκον ἕστορι βάλλον,</l>
<l>τρὶς δ᾽ ἑκάτερθεν ἔδησαν ἐπ᾽ ὀμφαλόν, αὐτὰρ ἔπειτα</l>
<l>ἑξείης κατέδησαν, ὑπὸ γλωχῖνα δ᾽ ἔκαμψαν.</l>
<l n="275">ἐκ θαλάμου δὲ φέροντες ἐϋξέστης ἐπ᾽ ἀπήνης</l>
<l>νήεον Ἑκτορέης κεφαλῆς ἀπερείσι᾽ ἄποινα,</l>
<l>ζεῦξαν δ᾽ ἡμιόνους κρατερώνυχας ἐντεσιεργούς,</l>
<l>τούς ῥά ποτε Πριάμῳ Μυσοὶ δόσαν ἀγλαὰ δῶρα.</l>
<l>ἵππους δὲ Πριάμῳ ὕπαγον ζυγόν, οὓς ὃ γεραιὸς</l>
<l n="280">αὐτὸς ἔχων ἀτίταλλεν ἐϋξέστῃ ἐπὶ φάτνῃ.</l>
<l><milestone ed="P" unit="para" />τὼ μὲν ζευγνύσθην ἐν δώμασιν ὑψηλοῖσι</l>
<l>κῆρυξ καὶ Πρίαμος πυκινὰ φρεσὶ μήδε᾽ ἔχοντες:</l>
<l>ἀγχίμολον δέ σφ᾽ ἦλθ᾽ Ἑκάβη τετιηότι θυμῷ</l>
<l>οἶνον ἔχουσ᾽ ἐν χειρὶ μελίφρονα δεξιτερῆφι</l>
<l n="285">χρυσέῳ ἐν δέπαϊ, ὄφρα λείψαντε κιοίτην:</l>
<l>στῆ δ᾽ ἵππων προπάροιθεν ἔπος τ᾽ ἔφατ᾽ ἔκ τ᾽ ὀνόμαζε:</l>
<l>τῆ σπεῖσον Διὶ πατρί, καὶ εὔχεο οἴκαδ᾽ ἱκέσθαι</l>
<l>ἂψ ἐκ δυσμενέων ἀνδρῶν, ἐπεὶ ἂρ σέ γε θυμὸς</l>
<l>ὀτρύνει ἐπὶ νῆας ἐμεῖο μὲν οὐκ ἐθελούσης.</l>
<l n="290">ἀλλ᾽ εὔχεο σύ γ᾽ ἔπειτα κελαινεφέϊ Κρονίωνι</l>
<l>Ἰδαίῳ, ὅς τε Τροίην κατὰ πᾶσαν ὁρᾶται,</l>
<l>αἴτει δ᾽ οἰωνὸν ταχὺν ἄγγελον, ὅς τέ οἱ αὐτῷ</l>
<l>φίλτατος οἰωνῶν, καί εὑ κράτος ἐστὶ μέγιστον,</l>
<l>δεξιόν, ὄφρά μιν αὐτὸς ἐν ὀφθαλμοῖσι νοήσας</l>
<l n="295">τῷ πίσυνος ἐπὶ νῆας ἴῃς Δαναῶν ταχυπώλων.</l>
<l>εἰ δέ τοι οὐ δώσει ἑὸν ἄγγελον εὐρύοπα Ζεύς,</l>
<l>οὐκ ἂν ἔγωγέ σ᾽ ἔπειτα ἐποτρύνουσα κελοίμην</l>
<l>νῆας ἐπ᾽ Ἀργείων ἰέναι μάλα περ μεμαῶτα.</l>
<milestone ed="p" n="299" unit="card" />
<l><milestone ed="P" unit="para" />τὴν δ᾽ ἀπαμειβόμενος προσέφη Πρίαμος θεοειδής:</l>
<q direct="unspecified"><l n="300">ὦ γύναι οὐ μέν τοι τόδ᾽ ἐφιεμένῃ ἀπιθήσω.</l>
<l>ἐσθλὸν γὰρ Διὶ χεῖρας ἀνασχέμεν αἴ κ᾽ ἐλεήσῃ.</l>
<l><milestone ed="P" unit="para" />ἦ ῥα καὶ ἀμφίπολον ταμίην ὄτρυν᾽ ὃ γεραιὸς</l>
<l>χερσὶν ὕδωρ ἐπιχεῦαι ἀκήρατον: ἣ δὲ παρέστη</l>
<l>χέρνιβον ἀμφίπολος πρόχοόν θ᾽ ἅμα χερσὶν ἔχουσα.</l>
<l n="305">νιψάμενος δὲ κύπελλον ἐδέξατο ἧς ἀλόχοιο:</l>
<l>εὔχετ᾽ ἔπειτα στὰς μέσῳ ἕρκεϊ, λεῖβε δὲ οἶνον</l>
<l>οὐρανὸν εἰσανιδών, καὶ φωνήσας ἔπος ηὔδα:</l>
<q direct="unspecified"><l>Ζεῦ πάτερ Ἴδηθεν μεδέων κύδιστε μέγιστε</l>
<l>δός μ᾽ ἐς Ἀχιλλῆος φίλον ἐλθεῖν ἠδ᾽ ἐλεεινόν,</l>
<l n="310">πέμψον δ᾽ οἰωνὸν ταχὺν ἄγγελον, ὅς τε σοὶ αὐτῷ</l>
<l>φίλτατος οἰωνῶν, καί εὑ κράτος ἐστὶ μέγιστον,</l>
<l>δεξιόν, ὄφρά μιν αὐτὸς ἐν ὀφθαλμοῖσι νοήσας</l>
<l>τῷ πίσυνος ἐπὶ νῆας ἴω Δαναῶν ταχυπώλων.</l></q>
<l><milestone ed="P" unit="para" />ὣς ἔφατ᾽ εὐχόμενος, τοῦ δ᾽ ἔκλυε μητίετα Ζεὺς</l>
<l n="315">αὐτίκα δ᾽ αἰετὸν ἧκε τελειότατον πετεηνῶν</l>
<l>μόρφνον θηρητῆρ᾽ ὃν καὶ περκνὸν καλέουσιν.</l>
<l>ὅσση δ᾽ ὑψορόφοιο θύρη θαλάμοιο τέτυκται</l>
<l>ἀνέρος ἀφνειοῖο ἐῢ κληῗσ᾽ ἀραρυῖα,</l>
<l>τόσσ᾽ ἄρα τοῦ ἑκάτερθεν ἔσαν πτερά: εἴσατο δέ σφι</l>
<l n="320">δεξιὸς ἀΐξας διὰ ἄστεος: οἳ δὲ ἰδόντες</l>
<l>γήθησαν, καὶ πᾶσιν ἐνὶ φρεσὶ θυμὸς ἰάνθη.</l>
<l><milestone ed="P" unit="para" />σπερχόμενος δ᾽ ὃ γεραιὸς ἑοῦ ἐπεβήσετο δίφρου,</l>
<l>ἐκ δ᾽ ἔλασε προθύροιο καὶ αἰθούσης ἐριδούπου.</l>
<l>πρόσθε μὲν ἡμίονοι ἕλκον τετράκυκλον ἀπήνην,</l>
<l n="325">τὰς Ἰδαῖος ἔλαυνε δαΐφρων: αὐτὰρ ὄπισθεν</l>
<l>ἵπποι, τοὺς ὃ γέρων ἐφέπων μάστιγι κέλευε</l>
<l>καρπαλίμως κατὰ ἄστυ: φίλοι δ᾽ ἅμα πάντες ἕποντο</l>
<l>πόλλ᾽ ὀλοφυρόμενοι ὡς εἰ θάνατον δὲ κιόντα.</l>
<l>οἳ δ᾽ ἐπεὶ οὖν πόλιος κατέβαν, πεδίον δ᾽ ἀφίκοντο,</l>
<l n="330">οἳ μὲν ἄρ᾽ ἄψορροι προτὶ Ἴλιον ἀπονέοντο</l>
<l>παῖδες καὶ γαμβροί, τὼ δ᾽ οὐ λάθον εὐρύοπα Ζῆν</l>
<l>ἐς πεδίον προφανέντε: ἰδὼν δ᾽ ἐλέησε γέροντα,</l>
<l>αἶψα δ᾽ ἄρ᾽ Ἑρμείαν υἱὸν φίλον ἀντίον ηὔδα:</l>
<q direct="unspecified"><l>Ἑρμεία, σοὶ γάρ τε μάλιστά γε φίλτατόν ἐστιν</l>
<l n="335">ἀνδρὶ ἑταιρίσσαι, καί τ᾽ ἔκλυες ᾧ κ᾽ ἐθέλῃσθα,</l>
<l>βάσκ᾽ ἴθι καὶ Πρίαμον κοίλας ἐπὶ νῆας Ἀχαιῶν</l>
<l>ὣς ἄγαγ᾽, ὡς μήτ᾽ ἄρ τις ἴδῃ μήτ᾽ ἄρ τε νοήσῃ</l>
<l>τῶν ἄλλων Δαναῶν, πρὶν Πηλεΐωνα δ᾽ ἱκέσθαι.</l>
<milestone ed="p" n="339" unit="card" /></q>
<l><milestone ed="P" unit="para" />ὣς ἔφατ᾽, οὐδ᾽ ἀπίθησε διάκτορος ἀργεϊφόντης.</l>
<l n="340">αὐτίκ᾽ ἔπειθ᾽ ὑπὸ ποσσὶν ἐδήσατο καλὰ πέδιλα</l>
<l>ἀμβρόσια χρύσεια, τά μιν φέρον ἠμὲν ἐφ᾽ ὑγρὴν</l>
<l>ἠδ᾽ ἐπ᾽ ἀπείρονα γαῖαν ἅμα πνοιῇς ἀνέμοιο:</l>
<l>εἵλετο δὲ ῥάβδον, τῇ τ᾽ ἀνδρῶν ὄμματα θέλγει</l>
<l>ὧν ἐθέλει, τοὺς δ᾽ αὖτε καὶ ὑπνώοντας ἐγείρει:</l>
<l n="345">τὴν μετὰ χερσὶν ἔχων πέτετο κρατὺς ἀργεϊφόντης.</l>
<l>αἶψα δ᾽ ἄρα Τροίην τε καὶ Ἑλλήσποντον ἵκανε,</l>
<l>βῆ δ᾽ ἰέναι κούρῳ αἰσυμνητῆρι ἐοικὼς</l>
<l>πρῶτον ὑπηνήτῃ, τοῦ περ χαριεστάτη ἥβη.</l>
<l><milestone ed="P" unit="para" />οἳ δ᾽ ἐπεὶ οὖν μέγα σῆμα παρὲξ Ἴλοιο ἔλασσαν,</l>
<l n="350">στῆσαν ἄρ᾽ ἡμιόνους τε καὶ ἵππους ὄφρα πίοιεν</l>
<l>ἐν ποταμῷ: δὴ γὰρ καὶ ἐπὶ κνέφας ἤλυθε γαῖαν.</l>
<l>τὸν δ᾽ ἐξ ἀγχιμόλοιο ἰδὼν ἐφράσσατο κῆρυξ</l>
<l>Ἑρμείαν, ποτὶ δὲ Πρίαμον φάτο φώνησέν τε:</l>
<l>φράζεο Δαρδανίδη: φραδέος νόου ἔργα τέτυκται.</l>
<l n="355">ἄνδρ᾽ ὁρόω, τάχα δ᾽ ἄμμε διαρραίσεσθαι ὀΐω.</l>
<l>ἀλλ᾽ ἄγε δὴ φεύγωμεν ἐφ᾽ ἵππων, ἤ μιν ἔπειτα</l>
<l>γούνων ἁψάμενοι λιτανεύσομεν αἴ κ᾽ ἐλεήσῃ.</l></q>
<l><milestone ed="P" unit="para" />ὣς φάτο, σὺν δὲ γέροντι νόος χύτο, δείδιε δ᾽ αἰνῶς,</l>
<l>ὀρθαὶ δὲ τρίχες ἔσταν ἐνὶ γναμπτοῖσι μέλεσσι,</l>
<l n="360">στῆ δὲ ταφών: αὐτὸς δ᾽ ἐριούνιος ἐγγύθεν ἐλθὼν</l>
<l>χεῖρα γέροντος ἑλὼν ἐξείρετο καὶ προσέειπε:</l>
<q direct="unspecified"><l>πῇ πάτερ ὧδ᾽ ἵππους τε καὶ ἡμιόνους ἰθύνεις</l>
<l>νύκτα δι᾽ ἀμβροσίην, ὅτε θ᾽ εὕδουσι βροτοὶ ἄλλοι;</l>
<l>οὐδὲ σύ γ᾽ ἔδεισας μένεα πνείοντας Ἀχαιούς,</l>
<l n="365">οἵ τοι δυσμενέες καὶ ἀνάρσιοι ἐγγὺς ἔασι;</l>
<l>τῶν εἴ τίς σε ἴδοιτο θοὴν διὰ νύκτα μέλαιναν</l>
<l>τοσσάδ᾽ ὀνείατ᾽ ἄγοντα, τίς ἂν δή τοι νόος εἴη;</l>
<l>οὔτ᾽ αὐτὸς νέος ἐσσί, γέρων δέ τοι οὗτος ὀπηδεῖ,</l>
<l>ἄνδρ᾽ ἀπαμύνασθαι, ὅτε τις πρότερος χαλεπήνῃ.</l>
<l n="370">ἀλλ᾽ ἐγὼ οὐδέν σε ῥέξω κακά, καὶ δέ κεν ἄλλον</l>
<l>σεῦ ἀπαλεξήσαιμι: φίλῳ δέ σε πατρὶ ἐΐσκω.</l>
<milestone ed="p" n="372" unit="card" /></q>
<l><milestone ed="P" unit="para" />τὸν δ᾽ ἠμείβετ᾽ ἔπειτα γέρων Πρίαμος θεοειδής:</l>
<q direct="unspecified"><l>οὕτω πῃ τάδε γ᾽ ἐστὶ φίλον τέκος ὡς ἀγορεύεις.</l>
<l>ἀλλ᾽ ἔτι τις καὶ ἐμεῖο θεῶν ὑπερέσχεθε χεῖρα,</l>
<l n="375">ὅς μοι τοιόνδ᾽ ἧκεν ὁδοιπόρον ἀντιβολῆσαι</l>
<l>αἴσιον, οἷος δὴ σὺ δέμας καὶ εἶδος ἀγητός,</l>
<l>πέπνυσαί τε νόῳ, μακάρων δ᾽ ἔξεσσι τοκήων.</l></q>
<l><milestone ed="P" unit="para" />τὸν δ᾽ αὖτε προσέειπε διάκτορος ἀργεϊφόντης:</l>
<q direct="unspecified"><l>ναὶ δὴ ταῦτά γε πάντα γέρον κατὰ μοῖραν ἔειπες.</l>
<l n="380">ἀλλ᾽ ἄγε μοι τόδε εἰπὲ καὶ ἀτρεκέως κατάλεξον,</l>
<l>ἠέ πῃ ἐκπέμπεις κειμήλια πολλὰ καὶ ἐσθλὰ</l>
<l>ἄνδρας ἐς ἀλλοδαποὺς ἵνα περ τάδε τοι σόα μίμνῃ,</l>
<l>ἦ ἤδη πάντες καταλείπετε Ἴλιον ἱρὴν</l>
<l>δειδιότες: τοῖος γὰρ ἀνὴρ ὤριστος ὄλωλε</l>
<l n="385">σὸς πάϊς: οὐ μὲν γάρ τι μάχης ἐπιδεύετ᾽ Ἀχαιῶν.</l></q>
<l><milestone ed="P" unit="para" />τὸν δ᾽ ἠμείβετ᾽ ἔπειτα γέρων Πρίαμος θεοειδής:</l>
<q direct="unspecified"><l>τίς δὲ σύ ἐσσι φέριστε τέων δ᾽ ἔξεσσι τοκήων;</l>
<l>ὥς μοι καλὰ τὸν οἶτον ἀπότμου παιδὸς ἔνισπες.</l></q>
<l><milestone ed="P" unit="para" />τὸν δ᾽ αὖτε προσέειπε διάκτορος ἀργεϊφόντης:</l>
<q direct="unspecified"><l n="390">πειρᾷ ἐμεῖο γεραιὲ καὶ εἴρεαι Ἕκτορα δῖον.</l>
<l>τὸν μὲν ἐγὼ μάλα πολλὰ μάχῃ ἔνι κυδιανείρῃ</l>
<l>ὀφθαλμοῖσιν ὄπωπα, καὶ εὖτ᾽ ἐπὶ νηυσὶν ἐλάσσας</l>
<l>Ἀργείους κτείνεσκε δαΐζων ὀξέϊ χαλκῷ:</l>
<l>ἡμεῖς δ᾽ ἑσταότες θαυμάζομεν: οὐ γὰρ Ἀχιλλεὺς</l>
<l n="395">εἴα μάρνασθαι κεχολωμένος Ἀτρεΐωνι.</l>
<l>τοῦ γὰρ ἐγὼ θεράπων, μία δ᾽ ἤγαγε νηῦς εὐεργής:</l>
<l>Μυρμιδόνων δ᾽ ἔξειμι, πατὴρ δέ μοί ἐστι Πολύκτωρ.</l>
<l>ἀφνειὸς μὲν ὅ γ᾽ ἐστί, γέρων δὲ δὴ ὡς σύ περ ὧδε,</l>
<l>ἓξ δέ οἱ υἷες ἔασιν, ἐγὼ δέ οἱ ἕβδομός εἰμι:</l>
<l n="400">τῶν μέτα παλλόμενος κλήρῳ λάχον ἐνθάδ᾽ ἕπεσθαι.</l>
<l>νῦν δ᾽ ἦλθον πεδίον δ᾽ ἀπὸ νηῶν: ἠῶθεν γὰρ</l>
<l>θήσονται περὶ ἄστυ μάχην ἑλίκωπες Ἀχαιοί.</l>
<l>ἀσχαλόωσι γὰρ οἵδε καθήμενοι, οὐδὲ δύνανται</l>
<l>ἴσχειν ἐσσυμένους πολέμου βασιλῆες Ἀχαιῶν.</l>
<milestone ed="p" n="405" unit="card" /></q>
<l n="405"><milestone ed="P" unit="para" />τὸν δ᾽ ἠμείβετ᾽ ἔπειτα γέρων Πρίαμος θεοειδής:</l>
<q direct="unspecified"><l>εἰ μὲν δὴ θεράπων Πηληϊάδεω Ἀχιλῆος</l>
<l>εἴς, ἄγε δή μοι πᾶσαν ἀληθείην κατάλεξον,</l>
<l>ἢ ἔτι πὰρ νήεσσιν ἐμὸς πάϊς, ἦέ μιν ἤδη</l>
<l>ᾗσι κυσὶν μελεϊστὶ ταμὼν προύθηκεν Ἀχιλλεύς.</l></q>
<l n="410"><milestone ed="P" unit="para" />τὸν δ᾽ αὖτε προσέειπε διάκτορος ἀργεϊφόντης:</l>
<q direct="unspecified"><l>ὦ γέρον οὔ πω τόν γε κύνες φάγον οὐδ᾽ οἰωνοί,</l>
<l>ἀλλ᾽ ἔτι κεῖνος κεῖται Ἀχιλλῆος παρὰ νηῒ</l>
<l>αὔτως ἐν κλισίῃσι: δυωδεκάτη δέ οἱ ἠὼς</l>
<l>κειμένῳ, οὐδέ τί οἱ χρὼς σήπεται, οὐδέ μιν εὐλαὶ</l>
<l n="415">ἔσθουσ᾽, αἵ ῥά τε φῶτας ἀρηϊφάτους κατέδουσιν.</l>
<l>ἦ μέν μιν περὶ σῆμα ἑοῦ ἑτάροιο φίλοιο</l>
<l>ἕλκει ἀκηδέστως ἠὼς ὅτε δῖα φανήῃ,</l>
<l>οὐδέ μιν αἰσχύνει: θηοῖό κεν αὐτὸς ἐπελθὼν</l>
<l>οἷον ἐερσήεις κεῖται, περὶ δ᾽ αἷμα νένιπται,</l>
<l n="420">οὐδέ ποθι μιαρός: σὺν δ᾽ ἕλκεα πάντα μέμυκεν</l>
<l>ὅσσ᾽ ἐτύπη: πολέες γὰρ ἐν αὐτῷ χαλκὸν ἔλασσαν.</l>
<l>ὥς τοι κήδονται μάκαρες θεοὶ υἷος ἑῆος</l>
<l>καὶ νέκυός περ ἐόντος, ἐπεί σφι φίλος περὶ κῆρι.</l></q>
<l><milestone ed="P" unit="para" />ὣς φάτο, γήθησεν δ᾽ ὃ γέρων, καὶ ἀμείβετο μύθῳ:</l>
<q direct="unspecified"><l n="425">ὦ τέκος, ἦ ῥ᾽ ἀγαθὸν καὶ ἐναίσιμα δῶρα διδοῦναι</l>
<l>ἀθανάτοις, ἐπεὶ οὔ ποτ᾽ ἐμὸς πάϊς, εἴ ποτ᾽ ἔην γε,</l>
<l>λήθετ᾽ ἐνὶ μεγάροισι θεῶν οἳ Ὄλυμπον ἔχουσι:</l>
<l>τώ οἱ ἀπεμνήσαντο καὶ ἐν θανάτοιό περ αἴσῃ.</l>
<l>ἀλλ᾽ ἄγε δὴ τόδε δέξαι ἐμεῦ πάρα καλὸν ἄλεισον,</l>
<l n="430">αὐτόν τε ῥῦσαι, πέμψον δέ με σύν γε θεοῖσιν,</l>
<l>ὄφρά κεν ἐς κλισίην Πηληϊάδεω ἀφίκωμαι.</l>
<l><milestone ed="P" unit="para" />τὸν δ᾽ αὖτε προσέειπε διάκτορος ἀργεϊφόντης:</l>
<q direct="unspecified"><l>πειρᾷ ἐμεῖο γεραιὲ νεωτέρου, οὐδέ με πείσεις,</l>
<l>ὅς με κέλῃ σέο δῶρα παρὲξ Ἀχιλῆα δέχεσθαι.</l>
<l n="435">τὸν μὲν ἐγὼ δείδοικα καὶ αἰδέομαι περὶ κῆρι</l>
<l>συλεύειν, μή μοί τι κακὸν μετόπισθε γένηται.</l>
<l>σοὶ δ᾽ ἂν ἐγὼ πομπὸς καί κε κλυτὸν Ἄργος ἱκοίμην,</l>
<l>ἐνδυκέως ἐν νηῒ θοῇ ἢ πεζὸς ὁμαρτέων:</l>
<l>οὐκ ἄν τίς τοι πομπὸν ὀνοσσάμενος μαχέσαιτο.</l>
<milestone ed="p" n="440" unit="card" />
<l n="440"><milestone ed="P" unit="para" />ἦ καὶ ἀναΐξας ἐριούνιος ἅρμα καὶ ἵππους</l>
<l>καρπαλίμως μάστιγα καὶ ἡνία λάζετο χερσίν,</l>
<l>ἐν δ᾽ ἔπνευσ᾽ ἵπποισι καὶ ἡμιόνοις μένος ἠΰ.</l>
<l>ἀλλ᾽ ὅτε δὴ πύργους τε νεῶν καὶ τάφρον ἵκοντο,</l>
<l>οἳ δὲ νέον περὶ δόρπα φυλακτῆρες πονέοντο,</l>
<l n="445">τοῖσι δ᾽ ἐφ᾽ ὕπνον ἔχευε διάκτορος ἀργεϊφόντης</l>
<l>πᾶσιν, ἄφαρ δ᾽ ὤϊξε πύλας καὶ ἀπῶσεν ὀχῆας,</l>
<l>ἐς δ᾽ ἄγαγε Πρίαμόν τε καὶ ἀγλαὰ δῶρ᾽ ἐπ᾽ ἀπήνης.</l>
<l>ἀλλ᾽ ὅτε δὴ κλισίην Πηληϊάδεω ἀφίκοντο</l>
<l>ὑψηλήν, τὴν Μυρμιδόνες ποίησαν ἄνακτι</l>
<l n="450">δοῦρ᾽ ἐλάτης κέρσαντες: ἀτὰρ καθύπερθεν ἔρεψαν</l>
<l>λαχνήεντ᾽ ὄροφον λειμωνόθεν ἀμήσαντες:</l>
<l>ἀμφὶ δέ οἱ μεγάλην αὐλὴν ποίησαν ἄνακτι</l>
<l>σταυροῖσιν πυκινοῖσι: θύρην δ᾽ ἔχε μοῦνος ἐπιβλὴς</l>
<l>εἰλάτινος, τὸν τρεῖς μὲν ἐπιρρήσσεσκον Ἀχαιοί,</l>
<l n="455">τρεῖς δ᾽ ἀναοίγεσκον μεγάλην κληῗδα θυράων</l>
<l>τῶν ἄλλων: Ἀχιλεὺς δ᾽ ἄρ᾽ ἐπιρρήσσεσκε καὶ οἶος:</l>
<l>δή ῥα τόθ᾽ Ἑρμείας ἐριούνιος ᾦξε γέροντι,</l>
<l>ἐς δ᾽ ἄγαγε κλυτὰ δῶρα ποδώκεϊ Πηλεΐωνι,</l>
<l>ἐξ ἵππων δ᾽ ἀπέβαινεν ἐπὶ χθόνα φώνησέν τε:</l>
<q direct="unspecified"><l n="460">ὦ γέρον ἤτοι ἐγὼ θεὸς ἄμβροτος εἰλήλουθα</l>
<l>Ἑρμείας: σοὶ γάρ με πατὴρ ἅμα πομπὸν ὄπασσεν.</l>
<l>ἀλλ᾽ ἤτοι μὲν ἐγὼ πάλιν εἴσομαι, οὐδ᾽ Ἀχιλῆος</l>
<l>ὀφθαλμοὺς εἴσειμι: νεμεσσητὸν δέ κεν εἴη</l>
<l>ἀθάνατον θεὸν ὧδε βροτοὺς ἀγαπαζέμεν ἄντην:</l>
<l n="465">τύνη δ᾽ εἰσελθὼν λαβὲ γούνατα Πηλεΐωνος,</l>
<l>καί μιν ὑπὲρ πατρὸς καὶ μητέρος ἠϋκόμοιο</l>
<l>λίσσεο καὶ τέκεος, ἵνα οἱ σὺν θυμὸν ὀρίνῃς.</l>
<milestone ed="p" n="468" unit="card" /></q>
<l><milestone ed="P" unit="para" />ὣς ἄρα φωνήσας ἀπέβη πρὸς μακρὸν Ὄλυμπον</l>
<l>Ἑρμείας: Πρίαμος δ᾽ ἐξ ἵππων ἆλτο χαμᾶζε,</l>
<l n="470">Ἰδαῖον δὲ κατ᾽ αὖθι λίπεν: ὃ δὲ μίμνεν ἐρύκων</l>
<l>ἵππους ἡμιόνους τε: γέρων δ᾽ ἰθὺς κίεν οἴκου,</l>
<l>τῇ ῥ᾽ Ἀχιλεὺς ἵζεσκε Διῒ φίλος: ἐν δέ μιν αὐτὸν</l>
<l>εὗρ᾽, ἕταροι δ᾽ ἀπάνευθε καθήατο: τὼ δὲ δύ᾽ οἴω</l>
<l>ἥρως Αὐτομέδων τε καὶ Ἄλκιμος ὄζος Ἄρηος</l>
<l n="475">ποίπνυον παρεόντε: νέον δ᾽ ἀπέληγεν ἐδωδῆς</l>
<l>ἔσθων καὶ πίνων: ἔτι καὶ παρέκειτο τράπεζα.</l>
<l>τοὺς δ᾽ ἔλαθ᾽ εἰσελθὼν Πρίαμος μέγας, ἄγχι δ᾽ ἄρα στὰς</l>
<l>χερσὶν Ἀχιλλῆος λάβε γούνατα καὶ κύσε χεῖρας</l>
<l>δεινὰς ἀνδροφόνους, αἵ οἱ πολέας κτάνον υἷας.</l>
<l n="480">ὡς δ᾽ ὅτ᾽ ἂν ἄνδρ᾽ ἄτη πυκινὴ λάβῃ, ὅς τ᾽ ἐνὶ πάτρῃ</l>
<l>φῶτα κατακτείνας ἄλλων ἐξίκετο δῆμον</l>
<l>ἀνδρὸς ἐς ἀφνειοῦ, θάμβος δ᾽ ἔχει εἰσορόωντας,</l>
<l>ὣς Ἀχιλεὺς θάμβησεν ἰδὼν Πρίαμον θεοειδέα:</l>
<l>θάμβησαν δὲ καὶ ἄλλοι, ἐς ἀλλήλους δὲ ἴδοντο.</l>
<l n="485">τὸν καὶ λισσόμενος Πρίαμος πρὸς μῦθον ἔειπε:</l>
<q direct="unspecified"><l>μνῆσαι πατρὸς σοῖο θεοῖς ἐπιείκελ᾽ Ἀχιλλεῦ,</l>
<l>τηλίκου ὥς περ ἐγών, ὀλοῷ ἐπὶ γήραος οὐδῷ:</l>
<l>καὶ μέν που κεῖνον περιναιέται ἀμφὶς ἐόντες</l>
<l>τείρουσ᾽, οὐδέ τίς ἐστιν ἀρὴν καὶ λοιγὸν ἀμῦναι.</l>
<l n="490">ἀλλ᾽ ἤτοι κεῖνός γε σέθεν ζώοντος ἀκούων</l>
<l>χαίρει τ᾽ ἐν θυμῷ, ἐπί τ᾽ ἔλπεται ἤματα πάντα</l>
<l>ὄψεσθαι φίλον υἱὸν ἀπὸ Τροίηθεν ἰόντα:</l>
<l>αὐτὰρ ἐγὼ πανάποτμος, ἐπεὶ τέκον υἷας ἀρίστους</l>
<l>Τροίῃ ἐν εὐρείῃ, τῶν δ᾽ οὔ τινά φημι λελεῖφθαι.</l>
<l n="495">πεντήκοντά μοι ἦσαν ὅτ᾽ ἤλυθον υἷες Ἀχαιῶν:</l>
<l>ἐννεακαίδεκα μέν μοι ἰῆς ἐκ νηδύος ἦσαν,</l>
<l>τοὺς δ᾽ ἄλλους μοι ἔτικτον ἐνὶ μεγάροισι γυναῖκες.</l>
<l>τῶν μὲν πολλῶν θοῦρος Ἄρης ὑπὸ γούνατ᾽ ἔλυσεν:</l>
<l>ὃς δέ μοι οἶος ἔην, εἴρυτο δὲ ἄστυ καὶ αὐτούς,</l>
<l n="500">τὸν σὺ πρῴην κτεῖνας ἀμυνόμενον περὶ πάτρης</l>
<l>Ἕκτορα: τοῦ νῦν εἵνεχ᾽ ἱκάνω νῆας Ἀχαιῶν</l>
<l>λυσόμενος παρὰ σεῖο, φέρω δ᾽ ἀπερείσι᾽ ἄποινα.</l>
<l>ἀλλ᾽ αἰδεῖο θεοὺς Ἀχιλεῦ, αὐτόν τ᾽ ἐλέησον</l>
<l>μνησάμενος σοῦ πατρός: ἐγὼ δ᾽ ἐλεεινότερός περ,</l>
<l n="505">ἔτλην δ᾽ οἷ᾽ οὔ πώ τις ἐπιχθόνιος βροτὸς ἄλλος,</l>
<l>ἀνδρὸς παιδοφόνοιο ποτὶ στόμα χεῖρ᾽ ὀρέγεσθαι.</l>
<milestone ed="p" n="507" unit="card" /></q>
<l><milestone ed="P" unit="para" />ὣς φάτο, τῷ δ᾽ ἄρα πατρὸς ὑφ᾽ ἵμερον ὦρσε γόοιο:</l>
<l>ἁψάμενος δ᾽ ἄρα χειρὸς ἀπώσατο ἦκα γέροντα.</l>
<l>τὼ δὲ μνησαμένω ὃ μὲν Ἕκτορος ἀνδροφόνοιο</l>
<l n="510">κλαῖ᾽ ἁδινὰ προπάροιθε ποδῶν Ἀχιλῆος ἐλυσθείς,</l>
<l>αὐτὰρ Ἀχιλλεὺς κλαῖεν ἑὸν πατέρ᾽, ἄλλοτε δ᾽ αὖτε</l>
<l>Πάτροκλον: τῶν δὲ στοναχὴ κατὰ δώματ᾽ ὀρώρει.</l>
<l>αὐτὰρ ἐπεί ῥα γόοιο τετάρπετο δῖος Ἀχιλλεύς,</l>
<l>καί οἱ ἀπὸ πραπίδων ἦλθ᾽ ἵμερος ἠδ᾽ ἀπὸ γυίων,</l>
<l n="515">αὐτίκ᾽ ἀπὸ θρόνου ὦρτο, γέροντα δὲ χειρὸς ἀνίστη</l>
<l>οἰκτίρων πολιόν τε κάρη πολιόν τε γένειον,</l>
<l>καί μιν φωνήσας ἔπεα πτερόεντα προσηύδα:</l>
<q direct="unspecified"><l>ἆ δείλ᾽, ἦ δὴ πολλὰ κάκ᾽ ἄνσχεο σὸν κατὰ θυμόν.</l>
<l>πῶς ἔτλης ἐπὶ νῆας Ἀχαιῶν ἐλθέμεν οἶος</l>
<l n="520">ἀνδρὸς ἐς ὀφθαλμοὺς ὅς τοι πολέας τε καὶ ἐσθλοὺς</l>
<l>υἱέας ἐξενάριξα; σιδήρειόν νύ τοι ἦτορ.</l>
<l>ἀλλ᾽ ἄγε δὴ κατ᾽ ἄρ᾽ ἕζευ ἐπὶ θρόνου, ἄλγεα δ᾽ ἔμπης</l>
<l>ἐν θυμῷ κατακεῖσθαι ἐάσομεν ἀχνύμενοί περ:</l>
<l>οὐ γάρ τις πρῆξις πέλεται κρυεροῖο γόοιο:</l>
<l n="525">ὡς γὰρ ἐπεκλώσαντο θεοὶ δειλοῖσι βροτοῖσι</l>
<l>ζώειν ἀχνυμένοις: αὐτοὶ δέ τ᾽ ἀκηδέες εἰσί.</l>
<l>δοιοὶ γάρ τε πίθοι κατακείαται ἐν Διὸς οὔδει</l>
<l>δώρων οἷα δίδωσι κακῶν, ἕτερος δὲ ἑάων:</l>
<l>ᾧ μέν κ᾽ ἀμμίξας δώῃ Ζεὺς τερπικέραυνος,</l>
<l n="530">ἄλλοτε μέν τε κακῷ ὅ γε κύρεται, ἄλλοτε δ᾽ ἐσθλῷ:</l>
<l>ᾧ δέ κε τῶν λυγρῶν δώῃ, λωβητὸν ἔθηκε,</l>
<l>καί ἑ κακὴ βούβρωστις ἐπὶ χθόνα δῖαν ἐλαύνει,</l>
<l>φοιτᾷ δ᾽ οὔτε θεοῖσι τετιμένος οὔτε βροτοῖσιν.</l>
<l>ὣς μὲν καὶ Πηλῆϊ θεοὶ δόσαν ἀγλαὰ δῶρα</l>
<l n="535">ἐκ γενετῆς: πάντας γὰρ ἐπ᾽ ἀνθρώπους ἐκέκαστο</l>
<l>ὄλβῳ τε πλούτῳ τε, ἄνασσε δὲ Μυρμιδόνεσσι,</l>
<l>καί οἱ θνητῷ ἐόντι θεὰν ποίησαν ἄκοιτιν.</l>
<l>ἀλλ᾽ ἐπὶ καὶ τῷ θῆκε θεὸς κακόν, ὅττί οἱ οὔ τι</l>
<l>παίδων ἐν μεγάροισι γονὴ γένετο κρειόντων,</l>
<l n="540">ἀλλ᾽ ἕνα παῖδα τέκεν παναώριον: οὐδέ νυ τόν γε</l>
<l>γηράσκοντα κομίζω, ἐπεὶ μάλα τηλόθι πάτρης</l>
<l>ἧμαι ἐνὶ Τροίῃ, σέ τε κήδων ἠδὲ σὰ τέκνα.</l>
<l>καὶ σὲ γέρον τὸ πρὶν μὲν ἀκούομεν ὄλβιον εἶναι:</l>
<l>ὅσσον Λέσβος ἄνω Μάκαρος ἕδος ἐντὸς ἐέργει</l>
<l n="545">καὶ Φρυγίη καθύπερθε καὶ Ἑλλήσποντος ἀπείρων,</l>
<l>τῶν σε γέρον πλούτῳ τε καὶ υἱάσι φασὶ κεκάσθαι.</l>
<l>αὐτὰρ ἐπεί τοι πῆμα τόδ᾽ ἤγαγον Οὐρανίωνες</l>
<l>αἰεί τοι περὶ ἄστυ μάχαι τ᾽ ἀνδροκτασίαι τε.</l>
<l>ἄνσχεο, μὴ δ᾽ ἀλίαστον ὀδύρεο σὸν κατὰ θυμόν:</l>
<l n="550">οὐ γάρ τι πρήξεις ἀκαχήμενος υἷος ἑῆος,</l>
<l>οὐδέ μιν ἀνστήσεις, πρὶν καὶ κακὸν ἄλλο πάθῃσθα.</l>
<milestone ed="p" n="552" unit="card" /></q>
<l><milestone ed="P" unit="para" />τὸν δ᾽ ἠμείβετ᾽ ἔπειτα γέρων Πρίαμος θεοειδής:</l>
<q direct="unspecified"><l>μή πω μ᾽ ἐς θρόνον ἵζε διοτρεφὲς ὄφρά κεν Ἕκτωρ</l>
<l>κεῖται ἐνὶ κλισίῃσιν ἀκηδής, ἀλλὰ τάχιστα</l>
<l n="555">λῦσον ἵν᾽ ὀφθαλμοῖσιν ἴδω: σὺ δὲ δέξαι ἄποινα</l>
<l>πολλά, τά τοι φέρομεν: σὺ δὲ τῶνδ᾽ ἀπόναιο, καὶ ἔλθοις</l>
<l>σὴν ἐς πατρίδα γαῖαν, ἐπεί με πρῶτον ἔασας</l>
<l>αὐτόν τε ζώειν καὶ ὁρᾶν φάος ἠελίοιο.</l>
<l><milestone ed="P" unit="para" />τὸν δ᾽ ἄρ᾽ ὑπόδρα ἰδὼν προσέφη πόδας ὠκὺς Ἀχιλλεύς:</l>
<q direct="unspecified"><l n="560">μηκέτι νῦν μ᾽ ἐρέθιζε γέρον: νοέω δὲ καὶ αὐτὸς</l>
<l>Ἕκτορά τοι λῦσαι, Διόθεν δέ μοι ἄγγελος ἦλθε</l>
<l>μήτηρ, ἥ μ᾽ ἔτεκεν, θυγάτηρ ἁλίοιο γέροντος.</l>
<l>καὶ δέ σε γιγνώσκω Πρίαμε φρεσίν, οὐδέ με λήθεις,</l>
<l>ὅττι θεῶν τίς σ᾽ ἦγε θοὰς ἐπὶ νῆας Ἀχαιῶν.</l>
<l n="565">οὐ γάρ κε τλαίη βροτὸς ἐλθέμεν, οὐδὲ μάλ᾽ ἡβῶν,</l>
<l>ἐς στρατόν: οὐδὲ γὰρ ἂν φυλάκους λάθοι, οὐδέ κ᾽ ὀχῆα</l>
<l>ῥεῖα μετοχλίσσειε θυράων ἡμετεράων.</l>
<l>τὼ νῦν μή μοι μᾶλλον ἐν ἄλγεσι θυμὸν ὀρίνῃς,</l>
<l>μή σε γέρον οὐδ᾽ αὐτὸν ἐνὶ κλισίῃσιν ἐάσω</l>
<l n="570">καὶ ἱκέτην περ ἐόντα, Διὸς δ᾽ ἀλίτωμαι ἐφετμάς.</l></q>
<l><milestone ed="P" unit="para" />ὣς ἔφατ᾽, ἔδεισεν δ᾽ ὃ γέρων καὶ ἐπείθετο μύθῳ.</l>
<l>Πηλεΐδης δ᾽ οἴκοιο λέων ὣς ἆλτο θύραζε</l>
<l>οὐκ οἶος, ἅμα τῷ γε δύω θεράποντες ἕποντο</l>
<l>ἥρως Αὐτομέδων ἠδ᾽ Ἄλκιμος, οὕς ῥα μάλιστα</l>
<l n="575">τῖ᾽ Ἀχιλεὺς ἑτάρων μετὰ Πάτροκλόν γε θανόντα,</l>
<l>οἳ τόθ᾽ ὑπὸ ζυγόφιν λύον ἵππους ἡμιόνους τε,</l>
<l>ἐς δ᾽ ἄγαγον κήρυκα καλήτορα τοῖο γέροντος,</l>
<l>κὰδ δ᾽ ἐπὶ δίφρου εἷσαν: ἐϋξέστου δ᾽ ἀπ᾽ ἀπήνης</l>
<l>ᾕρεον Ἑκτορέης κεφαλῆς ἀπερείσι᾽ ἄποινα.</l>
<l n="580">κὰδ δ᾽ ἔλιπον δύο φάρε᾽ ἐΰννητόν τε χιτῶνα,</l>
<l>ὄφρα νέκυν πυκάσας δοίη οἶκον δὲ φέρεσθαι.</l>
<l>δμῳὰς δ᾽ ἐκκαλέσας λοῦσαι κέλετ᾽ ἀμφί τ᾽ ἀλεῖψαι</l>
<l>νόσφιν ἀειράσας, ὡς μὴ Πρίαμος ἴδοι υἱόν,</l>
<l>μὴ ὃ μὲν ἀχνυμένῃ κραδίῃ χόλον οὐκ ἐρύσαιτο</l>
<l n="585">παῖδα ἰδών, Ἀχιλῆϊ δ᾽ ὀρινθείη φίλον ἦτορ,</l>
<l>καί ἑ κατακτείνειε, Διὸς δ᾽ ἀλίτηται ἐφετμάς.</l>
<l>τὸν δ᾽ ἐπεὶ οὖν δμῳαὶ λοῦσαν καὶ χρῖσαν ἐλαίῳ,</l>
<l>ἀμφὶ δέ μιν φᾶρος καλὸν βάλον ἠδὲ χιτῶνα,</l>
<l>αὐτὸς τόν γ᾽ Ἀχιλεὺς λεχέων ἐπέθηκεν ἀείρας,</l>
<l n="590">σὺν δ᾽ ἕταροι ἤειραν ἐϋξέστην ἐπ᾽ ἀπήνην.</l>
<l>ᾤμωξέν τ᾽ ἄρ᾽ ἔπειτα, φίλον δ᾽ ὀνόμηνεν ἑταῖρον:</l>
<l>μή μοι Πάτροκλε σκυδμαινέμεν, αἴ κε πύθηαι</l>
<l>εἰν Ἄϊδός περ ἐὼν ὅτι Ἕκτορα δῖον ἔλυσα</l>
<l>πατρὶ φίλῳ, ἐπεὶ οὔ μοι ἀεικέα δῶκεν ἄποινα.</l>
<l n="595">σοὶ δ᾽ αὖ ἐγὼ καὶ τῶνδ᾽ ἀποδάσσομαι ὅσσ᾽ ἐπέοικεν.</l>
<milestone ed="p" n="596" unit="card" />
<l><milestone ed="P" unit="para" />ἦ ῥα, καὶ ἐς κλισίην πάλιν ἤϊε δῖος Ἀχιλλεύς,</l>
<l>ἕζετο δ᾽ ἐν κλισμῷ πολυδαιδάλῳ ἔνθεν ἀνέστη</l>
<l>τοίχου τοῦ ἑτέρου, ποτὶ δὲ Πρίαμον φάτο μῦθον:</l>
<l>υἱὸς μὲν δή τοι λέλυται γέρον ὡς ἐκέλευες,</l>
<l n="600">κεῖται δ᾽ ἐν λεχέεσσ᾽: ἅμα δ᾽ ἠοῖ φαινομένηφιν</l>
<l>ὄψεαι αὐτὸς ἄγων: νῦν δὲ μνησώμεθα δόρπου.</l>
<l>καὶ γάρ τ᾽ ἠΰκομος Νιόβη ἐμνήσατο σίτου,</l>
<l>τῇ περ δώδεκα παῖδες ἐνὶ μεγάροισιν ὄλοντο</l>
<l>ἓξ μὲν θυγατέρες, ἓξ δ᾽ υἱέες ἡβώοντες.</l>
<l n="605">τοὺς μὲν Ἀπόλλων πέφνεν ἀπ᾽ ἀργυρέοιο βιοῖο</l>
<l>χωόμενος Νιόβῃ, τὰς δ᾽ Ἄρτεμις ἰοχέαιρα,</l>
<l>οὕνεκ᾽ ἄρα Λητοῖ ἰσάσκετο καλλιπαρῄῳ:</l>
<l>φῆ δοιὼ τεκέειν, ἣ δ᾽ αὐτὴ γείνατο πολλούς:</l>
<l>τὼ δ᾽ ἄρα καὶ δοιώ περ ἐόντ᾽ ἀπὸ πάντας ὄλεσσαν.</l>
<l n="610">οἳ μὲν ἄρ᾽ ἐννῆμαρ κέατ᾽ ἐν φόνῳ, οὐδέ τις ἦεν</l>
<l>κατθάψαι, λαοὺς δὲ λίθους ποίησε Κρονίων:</l>
<l>τοὺς δ᾽ ἄρα τῇ δεκάτῃ θάψαν θεοὶ Οὐρανίωνες.</l>
<l>ἣ δ᾽ ἄρα σίτου μνήσατ᾽, ἐπεὶ κάμε δάκρυ χέουσα.</l>
<l>νῦν δέ που ἐν πέτρῃσιν ἐν οὔρεσιν οἰοπόλοισιν</l>
<l n="615">ἐν Σιπύλῳ, ὅθι φασὶ θεάων ἔμμεναι εὐνὰς</l>
<l>νυμφάων, αἵ τ᾽ ἀμφ᾽ Ἀχελώϊον ἐρρώσαντο,</l>
<l>ἔνθα λίθος περ ἐοῦσα θεῶν ἐκ κήδεα πέσσει.</l>
<l>ἀλλ᾽ ἄγε δὴ καὶ νῶϊ μεδώμεθα δῖε γεραιὲ</l>
<l>σίτου: ἔπειτά κεν αὖτε φίλον παῖδα κλαίοισθα</l>
<l n="620">Ἴλιον εἰσαγαγών: πολυδάκρυτος δέ τοι ἔσται.</l>
<l><milestone ed="P" unit="para" />ἦ καὶ ἀναΐξας ὄϊν ἄργυφον ὠκὺς Ἀχιλλεὺς</l>
<l>σφάξ᾽: ἕταροι δ᾽ ἔδερόν τε καὶ ἄμφεπον εὖ κατὰ κόσμον,</l>
<l>μίστυλλόν τ᾽ ἄρ᾽ ἐπισταμένως πεῖράν τ᾽ ὀβελοῖσιν,</l>
<l>ὄπτησάν τε περιφραδέως, ἐρύσαντό τε πάντα.</l>
<l n="625">Αὐτομέδων δ᾽ ἄρα σῖτον ἑλὼν ἐπένειμε τραπέζῃ</l>
<l>καλοῖς ἐν κανέοισιν: ἀτὰρ κρέα νεῖμεν Ἀχιλλεύς.</l>
<l>οἳ δ᾽ ἐπ᾽ ὀνείαθ᾽ ἑτοῖμα προκείμενα χεῖρας ἴαλλον.</l>
<l>αὐτὰρ ἐπεὶ πόσιος καὶ ἐδητύος ἐξ ἔρον ἕντο,</l>
<l>ἤτοι Δαρδανίδης Πρίαμος θαύμαζ᾽ Ἀχιλῆα</l>
<l n="630">ὅσσος ἔην οἷός τε: θεοῖσι γὰρ ἄντα ἐῴκει:</l>
<l>αὐτὰρ ὃ Δαρδανίδην Πρίαμον θαύμαζεν Ἀχιλλεὺς</l>
<l>εἰσορόων ὄψίν τ᾽ ἀγαθὴν καὶ μῦθον ἀκούων.</l>
<l>αὐτὰρ ἐπεὶ τάρπησαν ἐς ἀλλήλους ὁρόωντες,</l>
<l>τὸν πρότερος προσέειπε γέρων Πρίαμος θεοειδής:</l>
<q direct="unspecified"><l n="635">λέξον νῦν με τάχιστα διοτρεφές, ὄφρα καὶ ἤδη</l>
<l>ὕπνῳ ὕπο γλυκερῷ ταρπώμεθα κοιμηθέντες:</l>
<l>οὐ γάρ πω μύσαν ὄσσε ὑπὸ βλεφάροισιν ἐμοῖσιν</l>
<l>ἐξ οὗ σῇς ὑπὸ χερσὶν ἐμὸς πάϊς ὤλεσε θυμόν,</l>
<l>ἀλλ᾽ αἰεὶ στενάχω καὶ κήδεα μυρία πέσσω</l>
<l n="640">αὐλῆς ἐν χόρτοισι κυλινδόμενος κατὰ κόπρον.</l>
<l>νῦν δὴ καὶ σίτου πασάμην καὶ αἴθοπα οἶνον</l>
<l>λαυκανίης καθέηκα: πάρος γε μὲν οὔ τι πεπάσμην.</l>
<milestone ed="p" n="643" unit="card" />
<l><milestone ed="P" unit="para" />ἦ ῥ᾽, Ἀχιλεὺς δ᾽ ἑτάροισιν ἰδὲ δμῳῇσι κέλευσε</l>
<l>δέμνι᾽ ὑπ᾽ αἰθούσῃ θέμεναι καὶ ῥήγεα καλὰ</l>
<l n="645">πορφύρε᾽ ἐμβαλέειν, στορέσαι τ᾽ ἐφύπερθε τάπητας,</l>
<l>χλαίνας τ᾽ ἐνθέμεναι οὔλας καθύπερθεν ἕσασθαι.</l>
<l>αἳ δ᾽ ἴσαν ἐκ μεγάροιο δάος μετὰ χερσὶν ἔχουσαι,</l>
<l>αἶψα δ᾽ ἄρα στόρεσαν δοιὼ λέχε᾽ ἐγκονέουσαι.</l>
<l>τὸν δ᾽ ἐπικερτομέων προσέφη πόδας ὠκὺς Ἀχιλλεύς:</l>
<q direct="unspecified"><l n="650">ἐκτὸς μὲν δὴ λέξο γέρον φίλε, μή τις Ἀχαιῶν</l>
<l>ἐνθάδ᾽ ἐπέλθῃσιν βουληφόρος, οἵ τέ μοι αἰεὶ</l>
<l>βουλὰς βουλεύουσι παρήμενοι, ἣ θέμις ἐστί:</l>
<l>τῶν εἴ τίς σε ἴδοιτο θοὴν διὰ νύκτα μέλαιναν,</l>
<l>αὐτίκ᾽ ἂν ἐξείποι Ἀγαμέμνονι ποιμένι λαῶν,</l>
<l n="655">καί κεν ἀνάβλησις λύσιος νεκροῖο γένηται.</l>
<l>ἀλλ᾽ ἄγε μοι τόδε εἰπὲ καὶ ἀτρεκέως κατάλεξον,</l>
<l>ποσσῆμαρ μέμονας κτερεϊζέμεν Ἕκτορα δῖον,</l>
<l>ὄφρα τέως αὐτός τε μένω καὶ λαὸν ἐρύκω.</l></q>
<l><milestone ed="P" unit="para" />τὸν δ᾽ ἠμείβετ᾽ ἔπειτα γέρων Πρίαμος θεοειδής:</l>
<q direct="unspecified"><l n="660">εἰ μὲν δή μ᾽ ἐθέλεις τελέσαι τάφον Ἕκτορι δίῳ,</l>
<l>ὧδέ κέ μοι ῥέζων Ἀχιλεῦ κεχαρισμένα θείης.</l>
<l>οἶσθα γὰρ ὡς κατὰ ἄστυ ἐέλμεθα, τηλόθι δ᾽ ὕλη</l>
<l>ἀξέμεν ἐξ ὄρεος, μάλα δὲ Τρῶες δεδίασιν.</l>
<l>ἐννῆμαρ μέν κ᾽ αὐτὸν ἐνὶ μεγάροις γοάοιμεν,</l>
<l n="665">τῇ δεκάτῃ δέ κε θάπτοιμεν δαινῦτό τε λαός,</l>
<l>ἑνδεκάτῃ δέ κε τύμβον ἐπ᾽ αὐτῷ ποιήσαιμεν,</l>
<l>τῇ δὲ δυωδεκάτῃ πολεμίξομεν εἴ περ ἀνάγκη.</l>
<l><milestone ed="P" unit="para" />τὸν δ᾽ αὖτε προσέειπε ποδάρκης δῖος Ἀχιλλεύς:</l>
<q direct="unspecified"><l>ἔσται τοι καὶ ταῦτα γέρον Πρίαμ᾽ ὡς σὺ κελεύεις:</l>
<l n="670">σχήσω γὰρ πόλεμον τόσσον χρόνον ὅσσον ἄνωγας.</l></q>
<l><milestone ed="P" unit="para" />ὣς ἄρα φωνήσας ἐπὶ καρπῷ χεῖρα γέροντος</l>
<l>ἔλλαβε δεξιτερήν, μή πως δείσει᾽ ἐνὶ θυμῷ.</l>
<l>οἳ μὲν ἄρ᾽ ἐν προδόμῳ δόμου αὐτόθι κοιμήσαντο</l>
<l>κῆρυξ καὶ Πρίαμος πυκινὰ φρεσὶ μήδε᾽ ἔχοντες,</l>
<l n="675">αὐτὰρ Ἀχιλλεὺς εὗδε μυχῷ κλισίης ἐϋπήκτου:</l>
<l>τῷ δὲ Βρισηῒς παρελέξατο καλλιπάρῃος.</l>
<milestone ed="p" n="677" unit="card" />
<l><milestone ed="P" unit="para" />ἄλλοι μέν ῥα θεοί τε καὶ ἀνέρες ἱπποκορυσταὶ</l>
<l>εὗδον παννύχιοι μαλακῷ δεδμημένοι ὕπνῳ:</l>
<l>ἀλλ᾽ οὐχ Ἑρμείαν ἐριούνιον ὕπνος ἔμαρπτεν</l>
<l n="680">ὁρμαίνοντ᾽ ἀνὰ θυμὸν ὅπως Πρίαμον βασιλῆα</l>
<l>νηῶν ἐκπέμψειε λαθὼν ἱεροὺς πυλαωρούς.</l>
<l>στῆ δ᾽ ἄρ᾽ ὑπὲρ κεφαλῆς καί μιν πρὸς μῦθον ἔειπεν:</l>
<q direct="unspecified"><l>ὦ γέρον οὔ νύ τι σοί γε μέλει κακόν, οἷον ἔθ᾽ εὕδεις</l>
<l>ἀνδράσιν ἐν δηΐοισιν, ἐπεί σ᾽ εἴασεν Ἀχιλλεύς.</l>
<l n="685">καὶ νῦν μὲν φίλον υἱὸν ἐλύσαο, πολλὰ δ᾽ ἔδωκας:</l>
<l>σεῖο δέ κε ζωοῦ καὶ τρὶς τόσα δοῖεν ἄποινα</l>
<l>παῖδες τοὶ μετόπισθε λελειμμένοι, αἴ κ᾽ Ἀγαμέμνων</l>
<l>γνώῃ σ᾽ Ἀτρεΐδης, γνώωσι δὲ πάντες Ἀχαιοί.</l></q>
<l><milestone ed="P" unit="para" />ὣς ἔφατ᾽, ἔδεισεν δ᾽ ὃ γέρων, κήρυκα δ᾽ ἀνίστη.</l>
<l n="690">τοῖσιν δ᾽ Ἑρμείας ζεῦξ᾽ ἵππους ἡμιόνους τε,</l>
<l>ῥίμφα δ᾽ ἄρ᾽ αὐτὸς ἔλαυνε κατὰ στρατόν, οὐδέ τις ἔγνω.</l>
<l><milestone ed="P" unit="para" />ἀλλ᾽ ὅτε δὴ πόρον ἷξον ἐϋρρεῖος ποταμοῖο</l>
<l>Ξάνθου δινήεντος, ὃν ἀθάνατος τέκετο Ζεύς,</l>
<l>Ἑρμείας μὲν ἔπειτ᾽ ἀπέβη πρὸς μακρὸν Ὄλυμπον,</l>
<l n="695">Ἠὼς δὲ κροκόπεπλος ἐκίδνατο πᾶσαν ἐπ᾽ αἶαν,</l>
<l>οἳ δ᾽ εἰς ἄστυ ἔλων οἰμωγῇ τε στοναχῇ τε</l>
<l>ἵππους, ἡμίονοι δὲ νέκυν φέρον. οὐδέ τις ἄλλος</l>
<l>ἔγνω πρόσθ᾽ ἀνδρῶν καλλιζώνων τε γυναικῶν,</l>
<l>ἀλλ᾽ ἄρα Κασσάνδρη ἰκέλη χρυσῇ Ἀφροδίτῃ</l>
<l n="700">Πέργαμον εἰσαναβᾶσα φίλον πατέρ᾽ εἰσενόησεν</l>
<l>ἑσταότ᾽ ἐν δίφρῳ, κήρυκά τε ἀστυβοώτην:</l>
<l>τὸν δ᾽ ἄρ᾽ ἐφ᾽ ἡμιόνων ἴδε κείμενον ἐν λεχέεσσι:</l>
<l>κώκυσέν τ᾽ ἄρ᾽ ἔπειτα γέγωνέ τε πᾶν κατὰ ἄστυ:</l>
<l>ὄψεσθε Τρῶες καὶ Τρῳάδες Ἕκτορ᾽ ἰόντες,</l>
<l n="705">εἴ ποτε καὶ ζώοντι μάχης ἐκνοστήσαντι</l>
<l>χαίρετ᾽, ἐπεὶ μέγα χάρμα πόλει τ᾽ ἦν παντί τε δήμῳ.</l>
<milestone ed="p" n="707" unit="card" /></q>
<l><milestone ed="P" unit="para" />ὣς ἔφατ᾽, οὐδέ τις αὐτόθ᾽ ἐνὶ πτόλεϊ λίπετ᾽ ἀνὴρ</l>
<l>οὐδὲ γυνή: πάντας γὰρ ἀάσχετον ἵκετο πένθος:</l>
<l>ἀγχοῦ δὲ ξύμβληντο πυλάων νεκρὸν ἄγοντι.</l>
<l n="710">πρῶται τόν γ᾽ ἄλοχός τε φίλη καὶ πότνια μήτηρ</l>
<l>τιλλέσθην ἐπ᾽ ἄμαξαν ἐΰτροχον ἀΐξασαι</l>
<l>ἁπτόμεναι κεφαλῆς: κλαίων δ᾽ ἀμφίσταθ᾽ ὅμιλος.</l>
<l>καί νύ κε δὴ πρόπαν ἦμαρ ἐς ἠέλιον καταδύντα</l>
<l>Ἕκτορα δάκρυ χέοντες ὀδύροντο πρὸ πυλάων,</l>
<l n="715">εἰ μὴ ἄρ᾽ ἐκ δίφροιο γέρων λαοῖσι μετηύδα:</l>
<q direct="unspecified"><l>εἴξατέ μοι οὐρεῦσι διελθέμεν: αὐτὰρ ἔπειτα</l>
<l>ἄσεσθε κλαυθμοῖο, ἐπὴν ἀγάγωμι δόμον δέ.</l></q>
<l><milestone ed="P" unit="para" />ὣς ἔφαθ᾽, οἳ δὲ διέστησαν καὶ εἶξαν ἀπήνῃ.</l>
<l>οἳ δ᾽ ἐπεὶ εἰσάγαγον κλυτὰ δώματα, τὸν μὲν ἔπειτα</l>
<l n="720">τρητοῖς ἐν λεχέεσσι θέσαν, παρὰ δ᾽ εἷσαν ἀοιδοὺς</l>
<l>θρήνων ἐξάρχους, οἵ τε στονόεσσαν ἀοιδὴν</l>
<l>οἳ μὲν ἄρ᾽ ἐθρήνεον, ἐπὶ δὲ στενάχοντο γυναῖκες.</l>
<l>τῇσιν δ᾽ Ἀνδρομάχη λευκώλενος ἦρχε γόοιο</l>
<l>Ἕκτορος ἀνδροφόνοιο κάρη μετὰ χερσὶν ἔχουσα:</l>
<l n="725">ἆνερ ἀπ᾽ αἰῶνος νέος ὤλεο, κὰδ δέ με χήρην</l>
<l>λείπεις ἐν μεγάροισι: πάϊς δ᾽ ἔτι νήπιος αὔτως</l>
<l>ὃν τέκομεν σύ τ᾽ ἐγώ τε δυσάμμοροι, οὐδέ μιν οἴω</l>
<l>ἥβην ἵξεσθαι: πρὶν γὰρ πόλις ἥδε κατ᾽ ἄκρης</l>
<l>πέρσεται: ἦ γὰρ ὄλωλας ἐπίσκοπος, ὅς τέ μιν αὐτὴν</l>
<l n="730">ῥύσκευ, ἔχες δ᾽ ἀλόχους κεδνὰς καὶ νήπια τέκνα,</l>
<l>αἳ δή τοι τάχα νηυσὶν ὀχήσονται γλαφυρῇσι,</l>
<l>καὶ μὲν ἐγὼ μετὰ τῇσι: σὺ δ᾽ αὖ τέκος ἢ ἐμοὶ αὐτῇ</l>
<l>ἕψεαι, ἔνθά κεν ἔργα ἀεικέα ἐργάζοιο</l>
<l>ἀθλεύων πρὸ ἄνακτος ἀμειλίχου, ἤ τις Ἀχαιῶν</l>
<l n="735">ῥίψει χειρὸς ἑλὼν ἀπὸ πύργου λυγρὸν ὄλεθρον</l>
<l>χωόμενος, ᾧ δή που ἀδελφεὸν ἔκτανεν Ἕκτωρ</l>
<l>ἢ πατέρ᾽ ἠὲ καὶ υἱόν, ἐπεὶ μάλα πολλοὶ Ἀχαιῶν</l>
<l>Ἕκτορος ἐν παλάμῃσιν ὀδὰξ ἕλον ἄσπετον οὖδας.</l>
<l>οὐ γὰρ μείλιχος ἔσκε πατὴρ τεὸς ἐν δαῒ λυγρῇ:</l>
<l n="740">τὼ καί μιν λαοὶ μὲν ὀδύρονται κατὰ ἄστυ,</l>
<l>ἀρητὸν δὲ τοκεῦσι γόον καὶ πένθος ἔθηκας</l>
<l>Ἕκτορ: ἐμοὶ δὲ μάλιστα λελείψεται ἄλγεα λυγρά.</l>
<l>οὐ γάρ μοι θνῄσκων λεχέων ἐκ χεῖρας ὄρεξας,</l>
<l>οὐδέ τί μοι εἶπες πυκινὸν ἔπος, οὗ τέ κεν αἰεὶ</l>
<l n="745">μεμνῄμην νύκτάς τε καὶ ἤματα δάκρυ χέουσα.</l>
<milestone ed="p" n="746" unit="card" /></q>
<l><milestone ed="P" unit="para" />ὣς ἔφατο κλαίουσ᾽, ἐπὶ δὲ στενάχοντο γυναῖκες.</l>
<l>τῇσιν δ᾽ αὖθ᾽ Ἑκάβη ἁδινοῦ ἐξῆρχε γόοιο:</l>
<l>Ἕκτορ ἐμῷ θυμῷ πάντων πολὺ φίλτατε παίδων,</l>
<l>ἦ μέν μοι ζωός περ ἐὼν φίλος ἦσθα θεοῖσιν:</l>
<l n="750">οἳ δ᾽ ἄρα σεῦ κήδοντο καὶ ἐν θανάτοιό περ αἴσῃ.</l>
<l>ἄλλους μὲν γὰρ παῖδας ἐμοὺς πόδας ὠκὺς Ἀχιλλεὺς</l>
<l>πέρνασχ᾽ ὅν τιν᾽ ἕλεσκε πέρην ἁλὸς ἀτρυγέτοιο,</l>
<l>ἐς Σάμον ἔς τ᾽ Ἴμβρον καὶ Λῆμνον ἀμιχθαλόεσσαν:</l>
<l>σεῦ δ᾽ ἐπεὶ ἐξέλετο ψυχὴν ταναήκεϊ χαλκῷ,</l>
<l n="755">πολλὰ ῥυστάζεσκεν ἑοῦ περὶ σῆμ᾽ ἑτάροιο</l>
<l>Πατρόκλου, τὸν ἔπεφνες: ἀνέστησεν δέ μιν οὐδ᾽ ὧς.</l>
<l>νῦν δέ μοι ἑρσήεις καὶ πρόσφατος ἐν μεγάροισι</l>
<l>κεῖσαι, τῷ ἴκελος ὅν τ᾽ ἀργυρότοξος Ἀπόλλων</l>
<l>οἷς ἀγανοῖσι βέλεσσιν ἐποιχόμενος κατέπεφνεν.</l></q>
<l n="760"><milestone ed="P" unit="para" />ὣς ἔφατο κλαίουσα, γόον δ᾽ ἀλίαστον ὄρινε.</l>
<l>τῇσι δ᾽ ἔπειθ᾽ Ἑλένη τριτάτη ἐξῆρχε γόοιο:</l>
<l>Ἕκτορ ἐμῷ θυμῷ δαέρων πολὺ φίλτατε πάντων,</l>
<l>ἦ μέν μοι πόσις ἐστὶν Ἀλέξανδρος θεοειδής,</l>
<l>ὅς μ᾽ ἄγαγε Τροίηνδ᾽: ὡς πρὶν ὤφελλον ὀλέσθαι.</l>
<l n="765">ἤδη γὰρ νῦν μοι τόδε εἰκοστὸν ἔτος ἐστὶν</l>
<l>ἐξ οὗ κεῖθεν ἔβην καὶ ἐμῆς ἀπελήλυθα πάτρης:</l>
<l>ἀλλ᾽ οὔ πω σεῦ ἄκουσα κακὸν ἔπος οὐδ᾽ ἀσύφηλον:</l>
<l>ἀλλ᾽ εἴ τίς με καὶ ἄλλος ἐνὶ μεγάροισιν ἐνίπτοι</l>
<l>δαέρων ἢ γαλόων ἢ εἰνατέρων εὐπέπλων,</l>
<l n="770">ἢ ἑκυρή, ἑκυρὸς δὲ πατὴρ ὣς ἤπιος αἰεί,</l>
<l>ἀλλὰ σὺ τὸν ἐπέεσσι παραιφάμενος κατέρυκες</l>
<l>σῇ τ᾽ ἀγανοφροσύνῃ καὶ σοῖς ἀγανοῖς ἐπέεσσι.</l>
<l>τὼ σέ θ᾽ ἅμα κλαίω καὶ ἔμ᾽ ἄμμορον ἀχνυμένη κῆρ:</l>
<l>οὐ γάρ τίς μοι ἔτ᾽ ἄλλος ἐνὶ Τροίῃ εὐρείῃ</l>
<l n="775">ἤπιος οὐδὲ φίλος, πάντες δέ με πεφρίκασιν.</l>
<milestone ed="p" n="776" unit="card" /></q>
<l><milestone ed="P" unit="para" />ὣς ἔφατο κλαίουσ᾽, ἐπὶ δ᾽ ἔστενε δῆμος ἀπείρων.</l>
<l>λαοῖσιν δ᾽ ὃ γέρων Πρίαμος μετὰ μῦθον ἔειπεν:</l>
<q direct="unspecified"><l>ἄξετε νῦν Τρῶες ξύλα ἄστυ δέ, μὴ δέ τι θυμῷ</l>
<l>δείσητ᾽ Ἀργείων πυκινὸν λόχον: ἦ γὰρ Ἀχιλλεὺς</l>
<l n="780">πέμπων μ᾽ ὧδ᾽ ἐπέτελλε μελαινάων ἀπὸ νηῶν</l>
<l>μὴ πρὶν πημανέειν πρὶν δωδεκάτη μόλῃ ἠώς.</l></q>
<l><milestone ed="P" unit="para" />ὣς ἔφαθ᾽, οἳ δ᾽ ὑπ᾽ ἀμάξῃσιν βόας ἡμιόνους τε</l>
<l>ζεύγνυσαν, αἶψα δ᾽ ἔπειτα πρὸ ἄστεος ἠγερέθοντο.</l>
<l>ἐννῆμαρ μὲν τοί γε ἀγίνεον ἄσπετον ὕλην:</l>
<l n="785">ἀλλ᾽ ὅτε δὴ δεκάτη ἐφάνη φαεσίμβροτος ἠώς,</l>
<l>καὶ τότ᾽ ἄρ᾽ ἐξέφερον θρασὺν Ἕκτορα δάκρυ χέοντες,</l>
<l>ἐν δὲ πυρῇ ὑπάτῃ νεκρὸν θέσαν, ἐν δ᾽ ἔβαλον πῦρ.</l>
<l><milestone ed="P" unit="para" />ἦμος δ᾽ ἠριγένεια φάνη ῥοδοδάκτυλος Ἠώς,</l>
<l>τῆμος ἄρ᾽ ἀμφὶ πυρὴν κλυτοῦ Ἕκτορος ἔγρετο λαός.</l>
<l n="790">αὐτὰρ ἐπεί ῥ᾽ ἤγερθεν ὁμηγερέες τ᾽ ἐγένοντο</l>
<l>πρῶτον μὲν κατὰ πυρκαϊὴν σβέσαν αἴθοπι οἴνῳ</l>
<l>πᾶσαν, ὁπόσσον ἐπέσχε πυρὸς μένος: αὐτὰρ ἔπειτα</l>
<l>ὀστέα λευκὰ λέγοντο κασίγνητοί θ᾽ ἕταροί τε</l>
<l>μυρόμενοι, θαλερὸν δὲ κατείβετο δάκρυ παρειῶν.</l>
<l n="795">καὶ τά γε χρυσείην ἐς λάρνακα θῆκαν ἑλόντες</l>
<l>πορφυρέοις πέπλοισι καλύψαντες μαλακοῖσιν.</l>
<l>αἶψα δ᾽ ἄρ᾽ ἐς κοίλην κάπετον θέσαν, αὐτὰρ ὕπερθε</l>
<l>πυκνοῖσιν λάεσσι κατεστόρεσαν μεγάλοισι:</l>
<l>ῥίμφα δὲ σῆμ᾽ ἔχεαν, περὶ δὲ σκοποὶ ἥατο πάντῃ,</l>
<l n="800">μὴ πρὶν ἐφορμηθεῖεν ἐϋκνήμιδες Ἀχαιοί.</l>
<l>χεύαντες δὲ τὸ σῆμα πάλιν κίον: αὐτὰρ ἔπειτα</l>
<l>εὖ συναγειρόμενοι δαίνυντ᾽ ἐρικυδέα δαῖτα</l>
<l>δώμασιν ἐν Πριάμοιο διοτρεφέος βασιλῆος.</l></q>
<l><milestone ed="P" unit="para" />ὣς οἵ γ᾽ ἀμφίεπον τάφον Ἕκτορος ἱπποδάμοιο.</l>
</div1></body></text></TEI.2>