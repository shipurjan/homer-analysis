<?xml version="1.0" encoding="utf-8"?>
<TEI.2><text><body><div1 type="Book" n="20" org="uniform" sample="complete">
<milestone ed="p" n="1" unit="card" />
<l>ὣς οἳ μὲν παρὰ νηυσὶ κορωνίσι θωρήσσοντο</l>
<l>ἀμφὶ σὲ Πηλέος υἱὲ μάχης ἀκόρητον Ἀχαιοί,</l>
<l>Τρῶες δ᾽ αὖθ᾽ ἑτέρωθεν ἐπὶ θρωσμῷ πεδίοιο:</l>
<l>Ζεὺς δὲ Θέμιστα κέλευσε θεοὺς ἀγορὴν δὲ καλέσσαι</l>
<l n="5">κρατὸς ἀπ᾽ Οὐλύμποιο πολυπτύχου: ἣ δ᾽ ἄρα πάντῃ</l>
<l>φοιτήσασα κέλευσε Διὸς πρὸς δῶμα νέεσθαι.</l>
<l>οὔτέ τις οὖν ποταμῶν ἀπέην νόσφ᾽ Ὠκεανοῖο,</l>
<l>οὔτ᾽ ἄρα νυμφάων αἵ τ᾽ ἄλσεα καλὰ νέμονται</l>
<l>καὶ πηγὰς ποταμῶν καὶ πίσεα ποιήεντα.</l>
<l n="10">ἐλθόντες δ᾽ ἐς δῶμα Διὸς νεφεληγερέταο</l>
<l>ξεστῇς αἰθούσῃσιν ἐνίζανον, ἃς Διὶ πατρὶ</l>
<l>Ἥφαιστος ποίησεν ἰδυίῃσι πραπίδεσσιν.</l>
<l><milestone ed="P" unit="para" />ὣς οἳ μὲν Διὸς ἔνδον ἀγηγέρατ᾽: οὐδ᾽ ἐνοσίχθων</l>
<l>νηκούστησε θεᾶς, ἀλλ᾽ ἐξ ἁλὸς ἦλθε μετ᾽ αὐτούς,</l>
<l n="15">ἷζε δ᾽ ἄρ᾽ ἐν μέσσοισι, Διὸς δ᾽ ἐξείρετο βουλήν:</l>
<l>τίπτ᾽ αὖτ᾽ ἀργικέραυνε θεοὺς ἀγορὴν δὲ κάλεσσας;</l>
<l>ἦ τι περὶ Τρώων καὶ Ἀχαιῶν μερμηρίζεις;</l>
<l>τῶν γὰρ νῦν ἄγχιστα μάχη πόλεμός τε δέδηε.</l>
<l><milestone ed="P" unit="para" />τὸν δ᾽ ἀπαμειβόμενος προσέφη νεφεληγερέτα Ζεύς:</l>
<q direct="unspecified"><l n="20">ἔγνως ἐννοσίγαιε ἐμὴν ἐν στήθεσι βουλὴν</l>
<l>ὧν ἕνεκα ξυνάγειρα: μέλουσί μοι ὀλλύμενοί περ.</l>
<l>ἀλλ᾽ ἤτοι μὲν ἐγὼ μενέω πτυχὶ Οὐλύμποιο</l>
<l>ἥμενος, ἔνθ᾽ ὁρόων φρένα τέρψομαι: οἳ δὲ δὴ ἄλλοι</l>
<l>ἔρχεσθ᾽ ὄφρ᾽ ἂν ἵκησθε μετὰ Τρῶας καὶ Ἀχαιούς,</l>
<l n="25">ἀμφοτέροισι δ᾽ ἀρήγεθ᾽ ὅπῃ νόος ἐστὶν ἑκάστου.</l>
<l>εἰ γὰρ Ἀχιλλεὺς οἶος ἐπὶ Τρώεσσι μαχεῖται</l>
<l>οὐδὲ μίνυνθ᾽ ἕξουσι ποδώκεα Πηλεΐωνα.</l>
<l>καὶ δέ τί μιν καὶ πρόσθεν ὑποτρομέεσκον ὁρῶντες:</l>
<l>νῦν δ᾽ ὅτε δὴ καὶ θυμὸν ἑταίρου χώεται αἰνῶς</l>
<l n="30">δείδω μὴ καὶ τεῖχος ὑπέρμορον ἐξαλαπάξῃ.</l>
<milestone ed="p" n="30" unit="card" /></q>
<l><milestone ed="P" unit="para" />ὣς ἔφατο Κρονίδης, πόλεμον δ᾽ ἀλίαστον ἔγειρε.</l>
<l>βὰν δ᾽ ἴμεναι πόλεμον δὲ θεοὶ δίχα θυμὸν ἔχοντες:</l>
<l>Ἥρη μὲν μετ᾽ ἀγῶνα νεῶν καὶ Παλλὰς Ἀθήνη</l>
<l>ἠδὲ Ποσειδάων γαιήοχος ἠδ᾽ ἐριούνης</l>
<l n="35">Ἑρμείας, ὃς ἐπὶ φρεσὶ πευκαλίμῃσι κέκασται:</l>
<l>Ἥφαιστος δ᾽ ἅμα τοῖσι κίε σθένεϊ βλεμεαίνων</l>
<l>χωλεύων, ὑπὸ δὲ κνῆμαι ῥώοντο ἀραιαί.</l>
<l>ἐς δὲ Τρῶας Ἄρης κορυθαίολος, αὐτὰρ ἅμ᾽ αὐτῷ</l>
<l>Φοῖβος ἀκερσεκόμης ἠδ᾽ Ἄρτεμις ἰοχέαιρα</l>
<l n="40">Λητώ τε Ξάνθός τε φιλομειδής τ᾽ Ἀφροδίτη.</l>
<l><milestone ed="P" unit="para" />εἷος μέν ῥ᾽ ἀπάνευθε θεοὶ θνητῶν ἔσαν ἀνδρῶν,</l>
<l>τεῖος Ἀχαιοὶ μὲν μέγα κύδανον, οὕνεκ᾽ Ἀχιλλεὺς</l>
<l>ἐξεφάνη, δηρὸν δὲ μάχης ἐπέπαυτ᾽ ἀλεγεινῆς:</l>
<l>Τρῶας δὲ τρόμος αἰνὸς ὑπήλυθε γυῖα ἕκαστον</l>
<l n="45">δειδιότας, ὅθ᾽ ὁρῶντο ποδώκεα Πηλεΐωνα</l>
<l>τεύχεσι λαμπόμενον βροτολοιγῷ ἶσον Ἄρηϊ.</l>
<l>αὐτὰρ ἐπεὶ μεθ᾽ ὅμιλον Ὀλύμπιοι ἤλυθον ἀνδρῶν,</l>
<l>ὦρτο δ᾽ Ἔρις κρατερὴ λαοσσόος, αὖε δ᾽ Ἀθήνη</l>
<l>στᾶσ᾽ ὁτὲ μὲν παρὰ τάφρον ὀρυκτὴν τείχεος ἐκτός,</l>
<l n="50">ἄλλοτ᾽ ἐπ᾽ ἀκτάων ἐριδούπων μακρὸν ἀΰτει.</l>
<l>αὖε δ᾽ Ἄρης ἑτέρωθεν ἐρεμνῇ λαίλαπι ἶσος</l>
<l>ὀξὺ κατ᾽ ἀκροτάτης πόλιος Τρώεσσι κελεύων,</l>
<l>ἄλλοτε πὰρ Σιμόεντι θέων ἐπὶ Καλλικολώνῃ.</l>
<milestone ed="p" n="54" unit="card" />
<l><milestone ed="P" unit="para" />ὣς τοὺς ἀμφοτέρους μάκαρες θεοὶ ὀτρύνοντες</l>
<l n="55">σύμβαλον, ἐν δ᾽ αὐτοῖς ἔριδα ῥήγνυντο βαρεῖαν:</l>
<l>δεινὸν δὲ βρόντησε πατὴρ ἀνδρῶν τε θεῶν τε</l>
<l>ὑψόθεν: αὐτὰρ νέρθε Ποσειδάων ἐτίναξε</l>
<l>γαῖαν ἀπειρεσίην ὀρέων τ᾽ αἰπεινὰ κάρηνα.</l>
<l>πάντες δ᾽ ἐσσείοντο πόδες πολυπίδακος Ἴδης</l>
<l n="60">καὶ κορυφαί, Τρώων τε πόλις καὶ νῆες Ἀχαιῶν.</l>
<l>ἔδεισεν δ᾽ ὑπένερθεν ἄναξ ἐνέρων Ἀϊδωνεύς,</l>
<l>δείσας δ᾽ ἐκ θρόνου ἆλτο καὶ ἴαχε, μή οἱ ὕπερθε</l>
<l>γαῖαν ἀναρρήξειε Ποσειδάων ἐνοσίχθων,</l>
<l>οἰκία δὲ θνητοῖσι καὶ ἀθανάτοισι φανείη</l>
<l n="65">σμερδαλέ᾽ εὐρώεντα, τά τε στυγέουσι θεοί περ:</l>
<l>τόσσος ἄρα κτύπος ὦρτο θεῶν ἔριδι ξυνιόντων.</l>
<l>ἤτοι μὲν γὰρ ἔναντα Ποσειδάωνος ἄνακτος</l>
<l>ἵστατ᾽ Ἀπόλλων Φοῖβος ἔχων ἰὰ πτερόεντα,</l>
<l>ἄντα δ᾽ Ἐνυαλίοιο θεὰ γλαυκῶπις Ἀθήνη:</l>
<l n="70">Ἥρῃ δ᾽ ἀντέστη χρυσηλάκατος κελαδεινὴ</l>
<l>Ἄρτεμις ἰοχέαιρα κασιγνήτη ἑκάτοιο:</l>
<l>Λητοῖ δ᾽ ἀντέστη σῶκος ἐριούνιος Ἑρμῆς,</l>
<l>ἄντα δ᾽ ἄρ᾽ Ἡφαίστοιο μέγας ποταμὸς βαθυδίνης,</l>
<l>ὃν Ξάνθον καλέουσι θεοί, ἄνδρες δὲ Σκάμανδρον.</l>
<l n="75"><milestone ed="P" unit="para" />ὣς οἳ μὲν θεοὶ ἄντα θεῶν ἴσαν: αὐτὰρ Ἀχιλλεὺς</l>
<l>Ἕκτορος ἄντα μάλιστα λιλαίετο δῦναι ὅμιλον</l>
<l>Πριαμίδεω: τοῦ γάρ ῥα μάλιστά ἑ θυμὸς ἀνώγει</l>
<l>αἵματος ἆσαι Ἄρηα ταλαύρινον πολεμιστήν.</l>
<l>Αἰνείαν δ᾽ ἰθὺς λαοσσόος ὦρσεν Ἀπόλλων</l>
<l n="80">ἀντία Πηλεΐωνος, ἐνῆκε δέ οἱ μένος ἠΰ:</l>
<l>υἱέϊ δὲ Πριάμοιο Λυκάονι εἴσατο φωνήν:</l>
<l>τῷ μιν ἐεισάμενος προσέφη Διὸς υἱὸς Ἀπόλλων:</l>
<q direct="unspecified"><l>Αἰνεία Τρώων βουληφόρε ποῦ τοι ἀπειλαὶ</l>
<l>ἃς Τρώων βασιλεῦσιν ὑπίσχεο οἰνοποτάζων</l>
<l n="85">Πηλεΐδεω Ἀχιλῆος ἐναντίβιον πολεμίξειν;</l>
<milestone ed="p" n="86" unit="card" />
<l><milestone ed="P" unit="para" />τὸν δ᾽ αὖτ᾽ Αἰνείας ἀπαμειβόμενος προσέειπε:</l>
<q direct="unspecified"><l>Πριαμίδη τί με ταῦτα καὶ οὐκ ἐθέλοντα κελεύεις</l>
<l>ἀντία Πηλεΐωνος ὑπερθύμοιο μάχεσθαι;</l>
<l>οὐ μὲν γὰρ νῦν πρῶτα ποδώκεος ἄντ᾽ Ἀχιλῆος</l>
<l n="90">στήσομαι, ἀλλ᾽ ἤδη με καὶ ἄλλοτε δουρὶ φόβησεν</l>
<l>ἐξ Ἴδης, ὅτε βουσὶν ἐπήλυθεν ἡμετέρῃσι,</l>
<l>πέρσε δὲ Λυρνησσὸν καὶ Πήδασον: αὐτὰρ ἐμὲ Ζεὺς</l>
<l>εἰρύσαθ᾽, ὅς μοι ἐπῶρσε μένος λαιψηρά τε γοῦνα.</l>
<l>ἦ κ᾽ ἐδάμην ὑπὸ χερσὶν Ἀχιλλῆος καὶ Ἀθήνης,</l>
<l n="95">ἥ οἱ πρόσθεν ἰοῦσα τίθει φάος ἠδ᾽ ἐκέλευεν</l>
<l>ἔγχεϊ χαλκείῳ Λέλεγας καὶ Τρῶας ἐναίρειν.</l>
<l>τὼ οὐκ ἔστ᾽ Ἀχιλῆος ἐναντίον ἄνδρα μάχεσθαι:</l>
<l>αἰεὶ γὰρ πάρα εἷς γε θεῶν ὃς λοιγὸν ἀμύνει.</l>
<l>καὶ δ᾽ ἄλλως τοῦ γ᾽ ἰθὺ βέλος πέτετ᾽, οὐδ᾽ ἀπολήγει</l>
<l n="100">πρὶν χροὸς ἀνδρομέοιο διελθέμεν. εἰ δὲ θεός περ</l>
<l>ἶσον τείνειεν πολέμου τέλος, οὔ κε μάλα ῥέα</l>
<l>νικήσει᾽, οὐδ᾽ εἰ παγχάλκεος εὔχεται εἶναι.</l>
<l><milestone ed="P" unit="para" />τὸν δ᾽ αὖτε προσέειπεν ἄναξ Διὸς υἱὸς Ἀπόλλων:</l>
<q direct="unspecified"><l>ἥρως ἀλλ᾽ ἄγε καὶ σὺ θεοῖς αἰειγενέτῃσιν</l>
<l n="105">εὔχεο: καὶ δὲ σέ φασι Διὸς κούρης Ἀφροδίτης</l>
<l>ἐκγεγάμεν, κεῖνος δὲ χερείονος ἐκ θεοῦ ἐστίν:</l>
<l>ἣ μὲν γὰρ Διός ἐσθ᾽, ἣ δ᾽ ἐξ ἁλίοιο γέροντος.</l>
<l>ἀλλ᾽ ἰθὺς φέρε χαλκὸν ἀτειρέα, μηδέ σε πάμπαν</l>
<l>λευγαλέοις ἐπέεσσιν ἀποτρεπέτω καὶ ἀρειῇ.</l>
<milestone ed="p" n="110" unit="card" /></q>
<l n="110"><milestone ed="P" unit="para" />ὣς εἰπὼν ἔμπνευσε μένος μέγα ποιμένι λαῶν,</l>
<l>βῆ δὲ διὰ προμάχων κεκορυθμένος αἴθοπι χαλκῷ.</l>
<l>οὐδ᾽ ἔλαθ᾽ Ἀγχίσαο πάϊς λευκώλενον Ἥρην</l>
<l>ἀντία Πηλεΐωνος ἰὼν ἀνὰ οὐλαμὸν ἀνδρῶν:</l>
<l>ἣ δ᾽ ἄμυδις στήσασα θεοὺς μετὰ μῦθον ἔειπε:</l>
<q direct="unspecified"><l n="115">φράζεσθον δὴ σφῶϊ Ποσείδαον καὶ Ἀθήνη</l>
<l>ἐν φρεσὶν ὑμετέρῃσιν, ὅπως ἔσται τάδε ἔργα.</l>
<l>Αἰνείας ὅδ᾽ ἔβη κεκορυθμένος αἴθοπι χαλκῷ</l>
<l>ἀντία Πηλεΐωνος, ἀνῆκε δὲ Φοῖβος Ἀπόλλων.</l>
<l>ἀλλ᾽ ἄγεθ᾽, ἡμεῖς πέρ μιν ἀποτρωπῶμεν ὀπίσσω</l>
<l n="120">αὐτόθεν, ἤ τις ἔπειτα καὶ ἡμείων Ἀχιλῆϊ</l>
<l>παρσταίη, δοίη δὲ κράτος μέγα, μηδέ τι θυμῷ</l>
<l>δευέσθω, ἵνα εἰδῇ ὅ μιν φιλέουσιν ἄριστοι</l>
<l>ἀθανάτων, οἳ δ᾽ αὖτ᾽ ἀνεμώλιοι οἳ τὸ πάρος περ</l>
<l>Τρωσὶν ἀμύνουσιν πόλεμον καὶ δηϊοτῆτα.</l>
<l n="125">πάντες δ᾽ Οὐλύμποιο κατήλθομεν ἀντιόωντες</l>
<l>τῆσδε μάχης, ἵνα μή τι μετὰ Τρώεσσι πάθῃσι</l>
<l>σήμερον: ὕστερον αὖτε τὰ πείσεται ἅσσά οἱ αἶσα</l>
<l>γιγνομένῳ ἐπένησε λίνῳ ὅτε μιν τέκε μήτηρ.</l>
<l>εἰ δ᾽ Ἀχιλεὺς οὐ ταῦτα θεῶν ἐκ πεύσεται ὀμφῆς</l>
<l n="130">δείσετ᾽ ἔπειθ᾽, ὅτε κέν τις ἐναντίβιον θεὸς ἔλθῃ</l>
<l>ἐν πολέμῳ: χαλεποὶ δὲ θεοὶ φαίνεσθαι ἐναργεῖς.</l></q>
<l><milestone ed="P" unit="para" />τὴν δ᾽ ἠμείβετ᾽ ἔπειτα Ποσειδάων ἐνοσίχθων:</l>
<q direct="unspecified"><l>Ἥρη μὴ χαλέπαινε παρ᾽ ἐκ νόον: οὐδέ τί σε χρή.</l>
<l>οὐκ ἂν ἔγωγ᾽ ἐθέλοιμι θεοὺς ἔριδι ξυνελάσσαι</l>
<l n="135">ἡμέας τοὺς ἄλλους, ἐπεὶ ἦ πολὺ φέρτεροί εἰμεν:</l>
<l>ἀλλ᾽ ἡμεῖς μὲν ἔπειτα καθεζώμεσθα κιόντες</l>
<l>ἐκ πάτου ἐς σκοπιήν, πόλεμος δ᾽ ἄνδρεσσι μελήσει.</l>
<l>εἰ δέ κ᾽ Ἄρης ἄρχωσι μάχης ἢ Φοῖβος Ἀπόλλων,</l>
<l>ἢ Ἀχιλῆ᾽ ἴσχωσι καὶ οὐκ εἰῶσι μάχεσθαι,</l>
<l n="140">αὐτίκ᾽ ἔπειτα καὶ ἄμμι παρ᾽ αὐτόθι νεῖκος ὀρεῖται</l>
<l>φυλόπιδος: μάλα δ᾽ ὦκα διακρινθέντας ὀΐω</l>
<l>ἂψ ἴμεν Οὔλυμπον δὲ θεῶν μεθ᾽ ὁμήγυριν ἄλλων</l>
<l>ἡμετέρῃς ὑπὸ χερσὶν ἀναγκαίηφι δαμέντας.</l>
<milestone ed="p" n="144" unit="card" /></q>
<l><milestone ed="P" unit="para" />ὣς ἄρα φωνήσας ἡγήσατο κυανοχαίτης</l>
<l n="145">τεῖχος ἐς ἀμφίχυτον Ἡρακλῆος θείοιο</l>
<l>ὑψηλόν, τό ῥά οἱ Τρῶες καὶ Παλλὰς Ἀθήνη</l>
<l>ποίεον, ὄφρα τὸ κῆτος ὑπεκπροφυγὼν ἀλέαιτο,</l>
<l>ὁππότε μιν σεύαιτο ἀπ᾽ ἠϊόνος πεδίον δέ.</l>
<l>ἔνθα Ποσειδάων κατ᾽ ἄρ᾽ ἕζετο καὶ θεοὶ ἄλλοι,</l>
<l n="150">ἀμφὶ δ᾽ ἄρ᾽ ἄρρηκτον νεφέλην ὤμοισιν ἕσαντο:</l>
<l>οἳ δ᾽ ἑτέρωσε καθῖζον ἐπ᾽ ὀφρύσι Καλλικολώνης</l>
<l>ἀμφὶ σὲ ἤϊε Φοῖβε καὶ Ἄρηα πτολίπορθον.</l></q>
<l><milestone ed="P" unit="para" />ὣς οἳ μέν ῥ᾽ ἑκάτερθε καθήατο μητιόωντες</l>
<l>βουλάς: ἀρχέμεναι δὲ δυσηλεγέος πολέμοιο</l>
<l n="155">ὄκνεον ἀμφότεροι, Ζεὺς δ᾽ ἥμενος ὕψι κέλευε.</l>
<l><milestone ed="P" unit="para" />τῶν δ᾽ ἅπαν ἐπλήσθη πεδίον καὶ λάμπετο χαλκῷ</l>
<l>ἀνδρῶν ἠδ᾽ ἵππων: κάρκαιρε δὲ γαῖα πόδεσσιν</l>
<l>ὀρνυμένων ἄμυδις. δύο δ᾽ ἀνέρες ἔξοχ᾽ ἄριστοι</l>
<l>ἐς μέσον ἀμφοτέρων συνίτην μεμαῶτε μάχεσθαι</l>
<l n="160">Αἰνείας τ᾽ Ἀγχισιάδης καὶ δῖος Ἀχιλλεύς.</l>
<l>Αἰνείας δὲ πρῶτος ἀπειλήσας ἐβεβήκει</l>
<l>νευστάζων κόρυθι βριαρῇ: ἀτὰρ ἀσπίδα θοῦριν</l>
<l>πρόσθεν ἔχε στέρνοιο, τίνασσε δὲ χάλκεον ἔγχος.</l>
<l>Πηλεΐδης δ᾽ ἑτέρωθεν ἐναντίον ὦρτο λέων ὣς</l>
<l n="165">σίντης, ὅν τε καὶ ἄνδρες ἀποκτάμεναι μεμάασιν</l>
<l>ἀγρόμενοι πᾶς δῆμος: ὃ δὲ πρῶτον μὲν ἀτίζων</l>
<l>ἔρχεται, ἀλλ᾽ ὅτε κέν τις ἀρηϊθόων αἰζηῶν</l>
<l>δουρὶ βάλῃ ἐάλη τε χανών, περί τ᾽ ἀφρὸς ὀδόντας</l>
<l>γίγνεται, ἐν δέ τέ οἱ κραδίῃ στένει ἄλκιμον ἦτορ,</l>
<l n="170">οὐρῇ δὲ πλευράς τε καὶ ἰσχία ἀμφοτέρωθεν</l>
<l>μαστίεται, ἑὲ δ᾽ αὐτὸν ἐποτρύνει μαχέσασθαι,</l>
<l>γλαυκιόων δ᾽ ἰθὺς φέρεται μένει, ἤν τινα πέφνῃ</l>
<l>ἀνδρῶν, ἢ αὐτὸς φθίεται πρώτῳ ἐν ὁμίλῳ:</l>
<l>ὣς Ἀχιλῆ᾽ ὄτρυνε μένος καὶ θυμὸς ἀγήνωρ</l>
<l n="175">ἀντίον ἐλθέμεναι μεγαλήτορος Αἰνείαο.</l>
<milestone ed="p" n="176" unit="card" />
<l>οἳ δ᾽ ὅτε δὴ σχεδὸν ἦσαν ἐπ᾽ ἀλλήλοισιν ἰόντες,</l>
<l>τὸν πρότερος προσέειπε ποδάρκης δῖος Ἀχιλλεύς:</l>
<q direct="unspecified"><l>Αἰνεία τί σὺ τόσσον ὁμίλου πολλὸν ἐπελθὼν</l>
<l>ἔστης; ἦ σέ γε θυμὸς ἐμοὶ μαχέσασθαι ἀνώγει</l>
<l n="180">ἐλπόμενον Τρώεσσιν ἀνάξειν ἱπποδάμοισι</l>
<l>τιμῆς τῆς Πριάμου; ἀτὰρ εἴ κεν ἔμ᾽ ἐξεναρίξῃς,</l>
<l>οὔ τοι τοὔνεκά γε Πρίαμος γέρας ἐν χερὶ θήσει:</l>
<l>εἰσὶν γάρ οἱ παῖδες, ὃ δ᾽ ἔμπεδος οὐδ᾽ ἀεσίφρων.</l>
<l>ἦ νύ τί τοι Τρῶες τέμενος τάμον ἔξοχον ἄλλων</l>
<l n="185">καλὸν φυταλιῆς καὶ ἀρούρης, ὄφρα νέμηαι</l>
<l>αἴ κεν ἐμὲ κτείνῃς; χαλεπῶς δέ σ᾽ ἔολπα τὸ ῥέξειν.</l>
<l>ἤδη μὲν σέ γέ φημι καὶ ἄλλοτε δουρὶ φοβῆσαι.</l>
<l>ἦ οὐ μέμνῃ ὅτε πέρ σε βοῶν ἄπο μοῦνον ἐόντα</l>
<l>σεῦα κατ᾽ Ἰδαίων ὀρέων ταχέεσσι πόδεσσι</l>
<l n="190">καρπαλίμως; τότε δ᾽ οὔ τι μετατροπαλίζεο φεύγων.</l>
<l>ἔνθεν δ᾽ ἐς Λυρνησσὸν ὑπέκφυγες: αὐτὰρ ἐγὼ τὴν</l>
<l>πέρσα μεθορμηθεὶς σὺν Ἀθήνῃ καὶ Διὶ πατρί,</l>
<l>ληϊάδας δὲ γυναῖκας ἐλεύθερον ἦμαρ ἀπούρας</l>
<l>ἦγον: ἀτὰρ σὲ Ζεὺς ἐρρύσατο καὶ θεοὶ ἄλλοι.</l>
<l n="195">ἀλλ᾽ οὐ νῦν ἐρύεσθαι ὀΐομαι, ὡς ἐνὶ θυμῷ</l>
<l>βάλλεαι: ἀλλά σ᾽ ἔγωγ᾽ ἀναχωρήσαντα κελεύω</l>
<l>ἐς πληθὺν ἰέναι, μηδ᾽ ἀντίος ἵστασ᾽ ἐμεῖο,</l>
<l>πρίν τι κακὸν παθέειν: ῥεχθὲν δέ τε νήπιος ἔγνω.</l>
<milestone ed="p" n="199" unit="card" />
<l><milestone ed="P" unit="para" />τὸν δ᾽ αὖτ᾽ Αἰνείας ἀπαμείβετο φώνησέν τε:</l>
<l n="200">Πηλεΐδη μὴ δὴ ἐπέεσσί με νηπύτιον ὣς</l>
<l>ἔλπεο δειδίξεσθαι, ἐπεὶ σάφα οἶδα καὶ αὐτὸς</l>
<l>ἠμὲν κερτομίας ἠδ᾽ αἴσυλα μυθήσασθαι.</l>
<l>ἴδμεν δ᾽ ἀλλήλων γενεήν, ἴδμεν δὲ τοκῆας</l>
<l>πρόκλυτ᾽ ἀκούοντες ἔπεα θνητῶν ἀνθρώπων:</l>
<l n="205">ὄψει δ᾽ οὔτ᾽ ἄρ πω σὺ ἐμοὺς ἴδες οὔτ᾽ ἄρ᾽ ἐγὼ σούς.</l>
<l>φασὶ σὲ μὲν Πηλῆος ἀμύμονος ἔκγονον εἶναι,</l>
<l>μητρὸς δ᾽ ἐκ Θέτιδος καλλιπλοκάμου ἁλοσύδνης:</l>
<l>αὐτὰρ ἐγὼν υἱὸς μεγαλήτορος Ἀγχίσαο</l>
<l>εὔχομαι ἐκγεγάμεν, μήτηρ δέ μοί ἐστ᾽ Ἀφροδίτη:</l>
<l n="210">τῶν δὴ νῦν ἕτεροί γε φίλον παῖδα κλαύσονται</l>
<l>σήμερον: οὐ γάρ φημ᾽ ἐπέεσσί γε νηπυτίοισιν</l>
<l>ὧδε διακρινθέντε μάχης ἐξαπονέεσθαι.</l>
<l>εἰ δ᾽ ἐθέλεις καὶ ταῦτα δαήμεναι, ὄφρ᾽ ἐῢ εἰδῇς</l>
<l>ἡμετέρην γενεήν, πολλοὶ δέ μιν ἄνδρες ἴσασι:</l>
<l n="215">Δάρδανον αὖ πρῶτον τέκετο νεφεληγερέτα Ζεύς,</l>
<l>κτίσσε δὲ Δαρδανίην, ἐπεὶ οὔ πω Ἴλιος ἱρὴ</l>
<l>ἐν πεδίῳ πεπόλιστο πόλις μερόπων ἀνθρώπων,</l>
<l>ἀλλ᾽ ἔθ᾽ ὑπωρείας ᾤκεον πολυπίδακος Ἴδης.</l>
<l>Δάρδανος αὖ τέκεθ᾽ υἱὸν Ἐριχθόνιον βασιλῆα,</l>
<l n="220">ὃς δὴ ἀφνειότατος γένετο θνητῶν ἀνθρώπων:</l>
<l>τοῦ τρισχίλιαι ἵπποι ἕλος κάτα βουκολέοντο</l>
<l>θήλειαι, πώλοισιν ἀγαλλόμεναι ἀταλῇσι.</l>
<l>τάων καὶ Βορέης ἠράσσατο βοσκομενάων,</l>
<l>ἵππῳ δ᾽ εἰσάμενος παρελέξατο κυανοχαίτῃ:</l>
<l n="225">αἳ δ᾽ ὑποκυσάμεναι ἔτεκον δυοκαίδεκα πώλους.</l>
<l>αἳ δ᾽ ὅτε μὲν σκιρτῷεν ἐπὶ ζείδωρον ἄρουραν,</l>
<l>ἄκρον ἐπ᾽ ἀνθερίκων καρπὸν θέον οὐδὲ κατέκλων:</l>
<l>ἀλλ᾽ ὅτε δὴ σκιρτῷεν ἐπ᾽ εὐρέα νῶτα θαλάσσης,</l>
<l>ἄκρον ἐπὶ ῥηγμῖνος ἁλὸς πολιοῖο θέεσκον.</l>
<l n="230">Τρῶα δ᾽ Ἐριχθόνιος τέκετο Τρώεσσιν ἄνακτα:</l>
<l>Τρωὸς δ᾽ αὖ τρεῖς παῖδες ἀμύμονες ἐξεγένοντο</l>
<l>Ἶλός τ᾽ Ἀσσάρακός τε καὶ ἀντίθεος Γανυμήδης,</l>
<l>ὃς δὴ κάλλιστος γένετο θνητῶν ἀνθρώπων:</l>
<l>τὸν καὶ ἀνηρείψαντο θεοὶ Διὶ οἰνοχοεύειν</l>
<l n="235">κάλλεος εἵνεκα οἷο ἵν᾽ ἀθανάτοισι μετείη.</l>
<l>Ἶλος δ᾽ αὖ τέκεθ᾽ υἱὸν ἀμύμονα Λαομέδοντα:</l>
<l>Λαομέδων δ᾽ ἄρα Τιθωνὸν τέκετο Πρίαμόν τε</l>
<l>Λάμπόν τε Κλυτίον θ᾽ Ἱκετάονά τ᾽ ὄζον Ἄρηος:</l>
<l>Ἀσσάρακος δὲ Κάπυν, ὃ δ᾽ ἄρ᾽ Ἀγχίσην τέκε παῖδα:</l>
<l n="240">αὐτὰρ ἔμ᾽ Ἀγχίσης, Πρίαμος δ᾽ ἔτεχ᾽ Ἕκτορα δῖον.</l>
<l>ταύτης τοι γενεῆς τε καὶ αἵματος εὔχομαι εἶναι.</l>
<milestone ed="p" n="242" unit="card" />
<l>Ζεὺς δ᾽ ἀρετὴν ἄνδρεσσιν ὀφέλλει τε μινύθει τε</l>
<l>ὅππως κεν ἐθέλῃσιν: ὃ γὰρ κάρτιστος ἁπάντων.</l>
<l>ἀλλ᾽ ἄγε μηκέτι ταῦτα λεγώμεθα νηπύτιοι ὣς</l>
<l n="245">ἑσταότ᾽ ἐν μέσσῃ ὑσμίνῃ δηϊοτῆτος.</l>
<l>ἔστι γὰρ ἀμφοτέροισιν ὀνείδεα μυθήσασθαι</l>
<l>πολλὰ μάλ᾽, οὐδ᾽ ἂν νηῦς ἑκατόζυγος ἄχθος ἄροιτο.</l>
<l>στρεπτὴ δὲ γλῶσσ᾽ ἐστὶ βροτῶν, πολέες δ᾽ ἔνι μῦθοι</l>
<l>παντοῖοι, ἐπέων δὲ πολὺς νομὸς ἔνθα καὶ ἔνθα.</l>
<l n="250">ὁπποῖόν κ᾽ εἴπῃσθα ἔπος, τοῖόν κ᾽ ἐπακούσαις.</l>
<l>ἀλλὰ τί ἢ ἔριδας καὶ νείκεα νῶϊν ἀνάγκη</l>
<l>νεικεῖν ἀλλήλοισιν ἐναντίον ὥς τε γυναῖκας,</l>
<l>αἵ τε χολωσάμεναι ἔριδος πέρι θυμοβόροιο</l>
<l>νεικεῦσ᾽ ἀλλήλῃσι μέσην ἐς ἄγυιαν ἰοῦσαι</l>
<l n="255">πόλλ᾽ ἐτεά τε καὶ οὐκί: χόλος δέ τε καὶ τὰ κελεύει.</l>
<l>ἀλκῆς δ᾽ οὔ μ᾽ ἐπέεσσιν ἀποτρέψεις μεμαῶτα</l>
<l>πρὶν χαλκῷ μαχέσασθαι ἐναντίον: ἀλλ᾽ ἄγε θᾶσσον</l>
<l>γευσόμεθ᾽ ἀλλήλων χαλκήρεσιν ἐγχείῃσιν.</l>
<l><milestone ed="P" unit="para" />ἦ ῥα καὶ ἐν δεινῷ σάκει ἤλασεν ὄβριμον ἔγχος</l>
<l n="260">σμερδαλέῳ: μέγα δ᾽ ἀμφὶ σάκος μύκε δουρὸς ἀκωκῇ.</l>
<l>Πηλεΐδης δὲ σάκος μὲν ἀπὸ ἕο χειρὶ παχείῃ</l>
<l>ἔσχετο ταρβήσας: φάτο γὰρ δολιχόσκιον ἔγχος</l>
<l>ῥέα διελεύσεσθαι μεγαλήτορος Αἰνείαο</l>
<l>νήπιος, οὐδ᾽ ἐνόησε κατὰ φρένα καὶ κατὰ θυμὸν</l>
<l n="265">ὡς οὐ ῥηΐδι᾽ ἐστὶ θεῶν ἐρικυδέα δῶρα</l>
<l>ἀνδράσι γε θνητοῖσι δαμήμεναι οὐδ᾽ ὑποείκειν.</l>
<l>οὐδὲ τότ᾽ Αἰνείαο δαΐφρονος ὄβριμον ἔγχος</l>
<l>ῥῆξε σάκος: χρυσὸς γὰρ ἐρύκακε, δῶρα θεοῖο:</l>
<l>ἀλλὰ δύω μὲν ἔλασσε διὰ πτύχας, αἳ δ᾽ ἄρ᾽ ἔτι τρεῖς</l>
<l n="270">ἦσαν, ἐπεὶ πέντε πτύχας ἤλασε κυλλοποδίων,</l>
<l>τὰς δύο χαλκείας, δύο δ᾽ ἔνδοθι κασσιτέροιο,</l>
<l>τὴν δὲ μίαν χρυσῆν, τῇ ῥ᾽ ἔσχετο μείλινον ἔγχος.</l>
<milestone ed="p" n="273" unit="card" />
<l><milestone ed="P" unit="para" />δεύτερος αὖτ᾽ Ἀχιλεὺς προΐει δολιχόσκιον ἔγχος,</l>
<l>καὶ βάλεν Αἰνείαο κατ᾽ ἀσπίδα πάντοσ᾽ ἐΐσην</l>
<l n="275">ἄντυγ᾽ ὕπο πρώτην, ᾗ λεπτότατος θέε χαλκός,</l>
<l>λεπτοτάτη δ᾽ ἐπέην ῥινὸς βοός: ἣ δὲ διὰ πρὸ</l>
<l>Πηλιὰς ἤϊξεν μελίη, λάκε δ᾽ ἀσπὶς ὑπ᾽ αὐτῆς.</l>
<l>Αἰνείας δ᾽ ἐάλη καὶ ἀπὸ ἕθεν ἀσπίδ᾽ ἀνέσχε</l>
<l>δείσας: ἐγχείη δ᾽ ἄρ᾽ ὑπὲρ νώτου ἐνὶ γαίῃ</l>
<l n="280">ἔστη ἱεμένη, διὰ δ᾽ ἀμφοτέρους ἕλε κύκλους</l>
<l>ἀσπίδος ἀμφιβρότης: ὃ δ᾽ ἀλευάμενος δόρυ μακρὸν</l>
<l>ἔστη, κὰδ δ᾽ ἄχος οἱ χύτο μυρίον ὀφθαλμοῖσι,</l>
<l>ταρβήσας ὅ οἱ ἄγχι πάγη βέλος. αὐτὰρ Ἀχιλλεὺς</l>
<l>ἐμμεμαὼς ἐπόρουσεν ἐρυσσάμενος ξίφος ὀξὺ</l>
<l n="285">σμερδαλέα ἰάχων: ὃ δὲ χερμάδιον λάβε χειρὶ</l>
<l>Αἰνείας, μέγα ἔργον, ὃ οὐ δύο γ᾽ ἄνδρε φέροιεν,</l>
<l>οἷοι νῦν βροτοί εἰσ᾽: ὃ δέ μιν ῥέα πάλλε καὶ οἶος.</l>
<l>ἔνθά κεν Αἰνείας μὲν ἐπεσσύμενον βάλε πέτρῳ</l>
<l>ἢ κόρυθ᾽ ἠὲ σάκος, τό οἱ ἤρκεσε λυγρὸν ὄλεθρον,</l>
<l n="290">τὸν δέ κε Πηλεΐδης σχεδὸν ἄορι θυμὸν ἀπηύρα,</l>
<l>εἰ μὴ ἄρ᾽ ὀξὺ νόησε Ποσειδάων ἐνοσίχθων:</l>
<l>αὐτίκα δ᾽ ἀθανάτοισι θεοῖς μετὰ μῦθον ἔειπεν:</l>
<q direct="unspecified"><l>ὢ πόποι ἦ μοι ἄχος μεγαλήτορος Αἰνείαο,</l>
<l>ὃς τάχα Πηλεΐωνι δαμεὶς Ἄϊδος δὲ κάτεισι</l>
<l n="295">πειθόμενος μύθοισιν Ἀπόλλωνος ἑκάτοιο</l>
<l>νήπιος, οὐδέ τί οἱ χραισμήσει λυγρὸν ὄλεθρον.</l>
<l>ἀλλὰ τί ἢ νῦν οὗτος ἀναίτιος ἄλγεα πάσχει</l>
<l>μὰψ ἕνεκ᾽ ἀλλοτρίων ἀχέων, κεχαρισμένα δ᾽ αἰεὶ</l>
<l>δῶρα θεοῖσι δίδωσι τοὶ οὐρανὸν εὐρὺν ἔχουσιν;</l>
<l n="300">ἀλλ᾽ ἄγεθ᾽ ἡμεῖς πέρ μιν ὑπὲκ θανάτου ἀγάγωμεν,</l>
<l>μή πως καὶ Κρονίδης κεχολώσεται, αἴ κεν Ἀχιλλεὺς</l>
<l>τόνδε κατακτείνῃ: μόριμον δέ οἵ ἐστ᾽ ἀλέασθαι,</l>
<l>ὄφρα μὴ ἄσπερμος γενεὴ καὶ ἄφαντος ὄληται</l>
<l>Δαρδάνου, ὃν Κρονίδης περὶ πάντων φίλατο παίδων</l>
<l n="305">οἳ ἕθεν ἐξεγένοντο γυναικῶν τε θνητάων.</l>
<l>ἤδη γὰρ Πριάμου γενεὴν ἔχθηρε Κρονίων:</l>
<l>νῦν δὲ δὴ Αἰνείαο βίη Τρώεσσιν ἀνάξει</l>
<l>καὶ παίδων παῖδες, τοί κεν μετόπισθε γένωνται.</l>
<milestone ed="p" n="309" unit="card" /></q>
<l><milestone ed="P" unit="para" />τὸν δ᾽ ἠμείβετ᾽ ἔπειτα βοῶπις πότνια Ἥρη:</l>
<q direct="unspecified"><l n="310">ἐννοσίγαι᾽, αὐτὸς σὺ μετὰ φρεσὶ σῇσι νόησον</l>
<l>Αἰνείαν ἤ κέν μιν ἐρύσσεαι ἦ κεν ἐάσῃς</l>
<l>Πηλεΐδῃ Ἀχιλῆϊ δαμήμεναι, ἐσθλὸν ἐόντα.</l>
<l>ἤτοι μὲν γὰρ νῶϊ πολέας ὠμόσσαμεν ὅρκους</l>
<l>πᾶσι μετ᾽ ἀθανάτοισιν ἐγὼ καὶ Παλλὰς Ἀθήνη</l>
<l n="315">μή ποτ᾽ ἐπὶ Τρώεσσιν ἀλεξήσειν κακὸν ἦμαρ,</l>
<l>μηδ᾽ ὁπότ᾽ ἂν Τροίη μαλερῷ πυρὶ πᾶσα δάηται</l>
<l>καιομένη, καίωσι δ᾽ ἀρήϊοι υἷες Ἀχαιῶν.</l>
<l><milestone ed="P" unit="para" />αὐτὰρ ἐπεὶ τό γ᾽ ἄκουσε Ποσειδάων ἐνοσίχθων,</l>
<l>βῆ ῥ᾽ ἴμεν ἄν τε μάχην καὶ ἀνὰ κλόνον ἐγχειάων,</l>
<l n="320">ἷξε δ᾽ ὅθ᾽ Αἰνείας ἠδ᾽ ὃ κλυτὸς ἦεν Ἀχιλλεύς.</l>
<l>αὐτίκα τῷ μὲν ἔπειτα κατ᾽ ὀφθαλμῶν χέεν ἀχλὺν</l>
<l>Πηλεΐδῃ Ἀχιλῆϊ: ὃ δὲ μελίην εὔχαλκον</l>
<l>ἀσπίδος ἐξέρυσεν μεγαλήτορος Αἰνείαο:</l>
<l>καὶ τὴν μὲν προπάροιθε ποδῶν Ἀχιλῆος ἔθηκεν,</l>
<l n="325">Αἰνείαν δ᾽ ἔσσευεν ἀπὸ χθονὸς ὑψόσ᾽ ἀείρας.</l>
<l>πολλὰς δὲ στίχας ἡρώων, πολλὰς δὲ καὶ ἵππων</l>
<l>Αἰνείας ὑπερᾶλτο θεοῦ ἀπὸ χειρὸς ὀρούσας,</l>
<l>ἷξε δ᾽ ἐπ᾽ ἐσχατιὴν πολυάϊκος πολέμοιο,</l>
<l>ἔνθά τε Καύκωνες πόλεμον μέτα θωρήσσοντο.</l>
<l n="330">τῷ δὲ μάλ᾽ ἐγγύθεν ἦλθε Ποσειδάων ἐνοσίχθων,</l>
<l>καί μιν φωνήσας ἔπεα πτερόεντα προσηύδα:</l>
<q direct="unspecified"><l>Αἰνεία, τίς σ᾽ ὧδε θεῶν ἀτέοντα κελεύει</l>
<l>ἀντία Πηλεΐωνος ὑπερθύμοιο μάχεσθαι,</l>
<l>ὃς σεῦ ἅμα κρείσσων καὶ φίλτερος ἀθανάτοισιν;</l>
<l n="335">ἀλλ᾽ ἀναχωρῆσαι ὅτε κεν συμβλήσεαι αὐτῷ,</l>
<l>μὴ καὶ ὑπὲρ μοῖραν δόμον Ἄϊδος εἰσαφίκηαι.</l>
<l>αὐτὰρ ἐπεί κ᾽ Ἀχιλεὺς θάνατον καὶ πότμον ἐπίσπῃ,</l>
<l>θαρσήσας δὴ ἔπειτα μετὰ πρώτοισι μάχεσθαι:</l>
<l>οὐ μὲν γάρ τίς σ᾽ ἄλλος Ἀχαιῶν ἐξεναρίξει.</l>
<milestone ed="p" n="340" unit="card" /></q>
<l n="340"><milestone ed="P" unit="para" />ὣς εἰπὼν λίπεν αὐτόθ᾽, ἐπεὶ διεπέφραδε πάντα.</l>
<l>αἶψα δ᾽ ἔπειτ᾽ Ἀχιλῆος ἀπ᾽ ὀφθαλμῶν σκέδασ᾽ ἀχλὺν</l>
<l>θεσπεσίην: ὃ δ᾽ ἔπειτα μέγ᾽ ἔξιδεν ὀφθαλμοῖσιν,</l>
<l>ὀχθήσας δ᾽ ἄρα εἶπε πρὸς ὃν μεγαλήτορα θυμόν:</l>
<l>ὢ πόποι ἦ μέγα θαῦμα τόδ᾽ ὀφθαλμοῖσιν ὁρῶμαι:</l>
<l n="345">ἔγχος μὲν τόδε κεῖται ἐπὶ χθονός, οὐδέ τι φῶτα</l>
<l>λεύσσω, τῷ ἐφέηκα κατακτάμεναι μενεαίνων.</l>
<l>ἦ ῥα καὶ Αἰνείας φίλος ἀθανάτοισι θεοῖσιν</l>
<l>ἦεν: ἀτάρ μιν ἔφην μὰψ αὔτως εὐχετάασθαι.</l>
<l>ἐρρέτω: οὔ οἱ θυμὸς ἐμεῦ ἔτι πειρηθῆναι</l>
<l n="350">ἔσσεται, ὃς καὶ νῦν φύγεν ἄσμενος ἐκ θανάτοιο.</l>
<l>ἀλλ᾽ ἄγε δὴ Δαναοῖσι φιλοπτολέμοισι κελεύσας</l>
<l>τῶν ἄλλων Τρώων πειρήσομαι ἀντίος ἐλθών.</l>
<l><milestone ed="P" unit="para" />ἦ, καὶ ἐπὶ στίχας ἆλτο, κέλευε δὲ φωτὶ ἑκάστῳ:</l>
<l>μηκέτι νῦν Τρώων ἑκὰς ἕστατε δῖοι Ἀχαιοί,</l>
<l n="355">ἀλλ᾽ ἄγ᾽ ἀνὴρ ἄντ᾽ ἀνδρὸς ἴτω, μεμάτω δὲ μάχεσθαι.</l>
<l>ἀργαλέον δέ μοί ἐστι καὶ ἰφθίμῳ περ ἐόντι</l>
<l>τοσσούσδ᾽ ἀνθρώπους ἐφέπειν καὶ πᾶσι μάχεσθαι:</l>
<l>οὐδέ κ᾽ Ἄρης, ὅς περ θεὸς ἄμβροτος, οὐδέ κ᾽ Ἀθήνη</l>
<l>τοσσῆσδ᾽ ὑσμίνης ἐφέποι στόμα καὶ πονέοιτο:</l>
<l n="360">ἀλλ᾽ ὅσσον μὲν ἐγὼ δύναμαι χερσίν τε ποσίν τε</l>
<l>καὶ σθένει, οὔ μ᾽ ἔτι φημὶ μεθησέμεν οὐδ᾽ ἠβαιόν,</l>
<l>ἀλλὰ μάλα στιχὸς εἶμι διαμπερές, οὐδέ τιν᾽ οἴω</l>
<l>Τρώων χαιρήσειν, ὅς τις σχεδὸν ἔγχεος ἔλθῃ.</l></q>
<l><milestone ed="P" unit="para" />ὣς φάτ᾽ ἐποτρύνων: Τρώεσσι δὲ φαίδιμος Ἕκτωρ</l>
<l n="365">κέκλεθ᾽ ὁμοκλήσας, φάτο δ᾽ ἴμεναι ἄντ᾽ Ἀχιλῆος:</l>
<l>Τρῶες ὑπέρθυμοι μὴ δείδιτε Πηλεΐωνα.</l>
<l>καί κεν ἐγὼ ἐπέεσσι καὶ ἀθανάτοισι μαχοίμην,</l>
<l>ἔγχεϊ δ᾽ ἀργαλέον, ἐπεὶ ἦ πολὺ φέρτεροί εἰσιν.</l>
<l>οὐδ᾽ Ἀχιλεὺς πάντεσσι τέλος μύθοις ἐπιθήσει,</l>
<l n="370">ἀλλὰ τὸ μὲν τελέει, τὸ δὲ καὶ μεσσηγὺ κολούει.</l>
<l>τοῦ δ᾽ ἐγὼ ἀντίος εἶμι καὶ εἰ πυρὶ χεῖρας ἔοικεν,</l>
<l>εἰ πυρὶ χεῖρας ἔοικε, μένος δ᾽ αἴθωνι σιδήρῳ.</l>
<milestone ed="p" n="373" unit="card" /></q>
<l><milestone ed="P" unit="para" />ὣς φάτ᾽ ἐποτρύνων, οἳ δ᾽ ἀντίοι ἔγχε᾽ ἄειραν</l>
<l>Τρῶες: τῶν δ᾽ ἄμυδις μίχθη μένος, ὦρτο δ᾽ ἀϋτή.</l>
<l n="375">καὶ τότ᾽ ἄρ᾽ Ἕκτορα εἶπε παραστὰς Φοῖβος Ἀπόλλων:</l>
<l>Ἕκτορ μηκέτι πάμπαν Ἀχιλλῆϊ προμάχιζε,</l>
<l>ἀλλὰ κατὰ πληθύν τε καὶ ἐκ φλοίσβοιο δέδεξο,</l>
<l>μή πώς σ᾽ ἠὲ βάλῃ ἠὲ σχεδὸν ἄορι τύψῃ.</l></q>
<l><milestone ed="P" unit="para" />ὣς ἔφαθ᾽, Ἕκτωρ δ᾽ αὖτις ἐδύσετο οὐλαμὸν ἀνδρῶν</l>
<l n="380">ταρβήσας, ὅτ᾽ ἄκουσε θεοῦ ὄπα φωνήσαντος.</l>
<l>ἐν δ᾽ Ἀχιλεὺς Τρώεσσι θόρε φρεσὶν εἱμένος ἀλκὴν</l>
<l>σμερδαλέα ἰάχων, πρῶτον δ᾽ ἕλεν Ἰφιτίωνα</l>
<l>ἐσθλὸν Ὀτρυντεΐδην πολέων ἡγήτορα λαῶν,</l>
<l>ὃν νύμφη τέκε νηῒς Ὀτρυντῆϊ πτολιπόρθῳ</l>
<l n="385">Τμώλῳ ὕπο νιφόεντι Ὕδης ἐν πίονι δήμῳ:</l>
<l>τὸν δ᾽ ἰθὺς μεμαῶτα βάλ᾽ ἔγχεϊ δῖος Ἀχιλλεὺς</l>
<l>μέσσην κὰκ κεφαλήν: ἣ δ᾽ ἄνδιχα πᾶσα κεάσθη,</l>
<l>δούπησεν δὲ πεσών, ὃ δ᾽ ἐπεύξατο δῖος Ἀχιλλεύς:</l>
<q direct="unspecified"><l>κεῖσαι Ὀτρυντεΐδη πάντων ἐκπαγλότατ᾽ ἀνδρῶν:</l>
<l n="390">ἐνθάδε τοι θάνατος, γενεὴ δέ τοί ἐστ᾽ ἐπὶ λίμνῃ</l>
<l>Γυγαίῃ, ὅθι τοι τέμενος πατρώϊόν ἐστιν</l>
<l>Ὕλλῳ ἐπ᾽ ἰχθυόεντι καὶ Ἕρμῳ δινήεντι.</l></q>
<l><milestone ed="P" unit="para" />ὣς ἔφατ᾽ εὐχόμενος, τὸν δὲ σκότος ὄσσε κάλυψε.</l>
<l>τὸν μὲν Ἀχαιῶν ἵπποι ἐπισσώτροις δατέοντο</l>
<l n="395">πρώτῃ ἐν ὑσμίνῃ: ὃ δ᾽ ἐπ᾽ αὐτῷ Δημολέοντα</l>
<l>ἐσθλὸν ἀλεξητῆρα μάχης Ἀντήνορος υἱὸν</l>
<l>νύξε κατὰ κρόταφον, κυνέης διὰ χαλκοπαρῄου.</l>
<l>οὐδ᾽ ἄρα χαλκείη κόρυς ἔσχεθεν, ἀλλὰ δι᾽ αὐτῆς</l>
<l>αἰχμὴ ἱεμένη ῥῆξ᾽ ὀστέον, ἐγκέφαλος δὲ</l>
<l n="400">ἔνδον ἅπας πεπάλακτο: δάμασσε δέ μιν μεμαῶτα.</l>
<l>Ἱπποδάμαντα δ᾽ ἔπειτα καθ᾽ ἵππων ἀΐξαντα</l>
<l>πρόσθεν ἕθεν φεύγοντα μετάφρενον οὔτασε δουρί.</l>
<l>αὐτὰρ ὃ θυμὸν ἄϊσθε καὶ ἤρυγεν, ὡς ὅτε ταῦρος</l>
<l>ἤρυγεν ἑλκόμενος Ἑλικώνιον ἀμφὶ ἄνακτα</l>
<l n="405">κούρων ἑλκόντων: γάνυται δέ τε τοῖς ἐνοσίχθων:</l>
<l>ὣς ἄρα τόν γ᾽ ἐρυγόντα λίπ᾽ ὀστέα θυμὸς ἀγήνωρ:</l>
<l>αὐτὰρ ὃ βῆ σὺν δουρὶ μετ᾽ ἀντίθεον Πολύδωρον</l>
<l>Πριαμίδην. τὸν δ᾽ οὔ τι πατὴρ εἴασκε μάχεσθαι,</l>
<l>οὕνεκά οἱ μετὰ παισὶ νεώτατος ἔσκε γόνοιο,</l>
<l n="410">καί οἱ φίλτατος ἔσκε, πόδεσσι δὲ πάντας ἐνίκα</l>
<l>δὴ τότε νηπιέῃσι ποδῶν ἀρετὴν ἀναφαίνων</l>
<l>θῦνε διὰ προμάχων, εἷος φίλον ὤλεσε θυμόν.</l>
<l>τὸν βάλε μέσσον ἄκοντι ποδάρκης δῖος Ἀχιλλεὺς</l>
<l>νῶτα παραΐσσοντος, ὅθι ζωστῆρος ὀχῆες</l>
<l n="415">χρύσειοι σύνεχον καὶ διπλόος ἤντετο θώρηξ:</l>
<l>ἀντικρὺ δὲ διέσχε παρ᾽ ὀμφαλὸν ἔγχεος αἰχμή,</l>
<l>γνὺξ δ᾽ ἔριπ᾽ οἰμώξας, νεφέλη δέ μιν ἀμφεκάλυψε</l>
<l>κυανέη, προτὶ οἷ δ᾽ ἔλαβ᾽ ἔντερα χερσὶ λιασθείς.</l>
<milestone ed="p" n="419" unit="card" />
<l><milestone ed="P" unit="para" />Ἕκτωρ δ᾽ ὡς ἐνόησε κασίγνητον Πολύδωρον</l>
<l n="420">ἔντερα χερσὶν ἔχοντα λιαζόμενον ποτὶ γαίη</l>
<l>κάρ ῥά οἱ ὀφθαλμῶν κέχυτ᾽ ἀχλύς: οὐδ᾽ ἄρ᾽ ἔτ᾽ ἔτλη</l>
<l>δηρὸν ἑκὰς στρωφᾶσθ᾽, ἀλλ᾽ ἀντίος ἦλθ᾽ Ἀχιλῆϊ</l>
<l>ὀξὺ δόρυ κραδάων φλογὶ εἴκελος: αὐτὰρ Ἀχιλλεὺς</l>
<l>ὡς εἶδ᾽, ὣς ἀνεπᾶλτο, καὶ εὐχόμενος ἔπος ηὔδα:</l>
<q direct="unspecified"><l n="425">ἐγγὺς ἀνὴρ ὃς ἐμόν γε μάλιστ᾽ ἐσεμάσσατο θυμόν,</l>
<l>ὅς μοι ἑταῖρον ἔπεφνε τετιμένον: οὐδ᾽ ἂν ἔτι δὴν</l>
<l>ἀλλήλους πτώσσοιμεν ἀνὰ πτολέμοιο γεφύρας.</l></q>
<l><milestone ed="P" unit="para" />ἦ, καὶ ὑπόδρα ἰδὼν προσεφώνεεν Ἕκτορα δῖον:</l>
<q direct="unspecified"><l>ἆσσον ἴθ᾽ ὥς κεν θᾶσσον ὀλέθρου πείραθ᾽ ἵκηαι.</l></q>
<l n="430"><milestone ed="P" unit="para" />τὸν δ᾽ οὐ ταρβήσας προσέφη κορυθαίολος Ἕκτωρ:</l>
<q direct="unspecified"><l>Πηλεΐδη μὴ δὴ ἐπέεσσί με νηπύτιον ὣς</l>
<l>ἔλπεο δειδίξεσθαι, ἐπεὶ σάφα οἶδα καὶ αὐτὸς</l>
<l>ἠμὲν κερτομίας ἠδ᾽ αἴσυλα μυθήσασθαι.</l>
<l>οἶδα δ᾽ ὅτι σὺ μὲν ἐσθλός, ἐγὼ δὲ σέθεν πολὺ χείρων.</l>
<l n="435">ἀλλ᾽ ἤτοι μὲν ταῦτα θεῶν ἐν γούνασι κεῖται,</l>
<l>αἴ κέ σε χειρότερός περ ἐὼν ἀπὸ θυμὸν ἕλωμαι</l>
<l>δουρὶ βαλών, ἐπεὶ ἦ καὶ ἐμὸν βέλος ὀξὺ πάροιθεν.</l>
<l><milestone ed="P" unit="para" />ἦ ῥα, καὶ ἀμπεπαλὼν προΐει δόρυ, καὶ τό γ᾽ Ἀθήνη</l>
<l>πνοιῇ Ἀχιλλῆος πάλιν ἔτραπε κυδαλίμοιο</l>
<l n="440">ἦκα μάλα ψύξασα: τὸ δ᾽ ἂψ ἵκεθ᾽ Ἕκτορα δῖον,</l>
<l>αὐτοῦ δὲ προπάροιθε ποδῶν πέσεν. αὐτὰρ Ἀχιλλεὺς</l>
<l>ἐμμεμαὼς ἐπόρουσε κατακτάμεναι μενεαίνων,</l>
<l>σμερδαλέα ἰάχων: τὸν δ᾽ ἐξήρπαξεν Ἀπόλλων</l>
<l>ῥεῖα μάλ᾽ ὥς τε θεός, ἐκάλυψε δ᾽ ἄρ᾽ ἠέρι πολλῇ.</l>
<l n="445">τρὶς μὲν ἔπειτ᾽ ἐπόρουσε ποδάρκης δῖος Ἀχιλλεὺς</l>
<l>ἔγχεϊ χαλκείῳ, τρὶς δ᾽ ἠέρα τύψε βαθεῖαν.</l>
<l>ἀλλ᾽ ὅτε δὴ τὸ τέταρτον ἐπέσσυτο δαίμονι ἶσος,</l>
<l>δεινὰ δ᾽ ὁμοκλήσας ἔπεα πτερόεντα προσηύδα:</l>
<q direct="unspecified"><l>ἐξ αὖ νῦν ἔφυγες θάνατον κύον: ἦ τέ τοι ἄγχι</l>
<l n="450">ἦλθε κακόν: νῦν αὖτέ σ᾽ ἐρύσατο Φοῖβος Ἀπόλλων,</l>
<l>ᾧ μέλλεις εὔχεσθαι ἰὼν ἐς δοῦπον ἀκόντων.</l>
<l>ἦ θήν σ᾽ ἐξανύω γε καὶ ὕστερον ἀντιβολήσας,</l>
<l>εἴ πού τις καὶ ἔμοιγε θεῶν ἐπιτάρροθός ἐστι.</l>
<l>νῦν αὖ τοὺς ἄλλους ἐπιείσομαι, ὅν κε κιχείω.</l>
<milestone ed="p" n="455" unit="card" /></q>
<l n="455"><milestone ed="P" unit="para" />ὣς εἰπὼν Δρύοπ᾽ οὖτα κατ᾽ αὐχένα μέσσον ἄκοντι:</l>
<l>ἤριπε δὲ προπάροιθε ποδῶν: ὃ δὲ τὸν μὲν ἔασε,</l>
<l>Δημοῦχον δὲ Φιλητορίδην ἠΰν τε μέγαν τε</l>
<l>κὰγ γόνυ δουρὶ βαλὼν ἠρύκακε. τὸν μὲν ἔπειτα</l>
<l>οὐτάζων ξίφεϊ μεγάλῳ ἐξαίνυτο θυμόν:</l>
<l n="460">αὐτὰρ ὃ Λαόγονον καὶ Δάρδανον υἷε Βίαντος</l>
<l>ἄμφω ἐφορμηθεὶς ἐξ ἵππων ὦσε χαμᾶζε,</l>
<l>τὸν μὲν δουρὶ βαλών, τὸν δὲ σχεδὸν ἄορι τύψας.</l>
<l>Τρῶα δ᾽ Ἀλαστορίδην, ὃ μὲν ἀντίος ἤλυθε γούνων,</l>
<l>εἴ πώς εὑ πεφίδοιτο λαβὼν καὶ ζωὸν ἀφείη</l>
<l n="465">μηδὲ κατακτείνειεν ὁμηλικίην ἐλεήσας,</l>
<l>νήπιος, οὐδὲ τὸ ᾔδη ὃ οὐ πείσεσθαι ἔμελλεν:</l>
<l>οὐ γάρ τι γλυκύθυμος ἀνὴρ ἦν οὐδ᾽ ἀγανόφρων,</l>
<l>ἀλλὰ μάλ᾽ ἐμμεμαώς: ὃ μὲν ἥπτετο χείρεσι γούνων</l>
<l>ἱέμενος λίσσεσθ᾽, ὃ δὲ φασγάνῳ οὖτα καθ᾽ ἧπαρ:</l>
<l n="470">ἐκ δέ οἱ ἧπαρ ὄλισθεν, ἀτὰρ μέλαν αἷμα κατ᾽ αὐτοῦ</l>
<l>κόλπον ἐνέπλησεν: τὸν δὲ σκότος ὄσσε κάλυψε</l>
<l>θυμοῦ δευόμενον: ὃ δὲ Μούλιον οὖτα παραστὰς</l>
<l>δουρὶ κατ᾽ οὖς: εἶθαρ δὲ δι᾽ οὔατος ἦλθ᾽ ἑτέροιο</l>
<l>αἰχμὴ χαλκείη: ὃ δ᾽ Ἀγήνορος υἱὸν Ἔχεκλον</l>
<l n="475">μέσσην κὰκ κεφαλὴν ξίφει ἤλασε κωπήεντι,</l>
<l>πᾶν δ᾽ ὑπεθερμάνθη ξίφος αἵματι: τὸν δὲ κατ᾽ ὄσσε</l>
<l>ἔλλαβε πορφύρεος θάνατος καὶ μοῖρα κραταιή.</l>
<l>Δευκαλίωνα δ᾽ ἔπειθ᾽, ἵνα τε ξυνέχουσι τένοντες</l>
<l>ἀγκῶνος, τῇ τόν γε φίλης διὰ χειρὸς ἔπειρεν</l>
<l n="480">αἰχμῇ χαλκείῃ: ὃ δέ μιν μένε χεῖρα βαρυνθεὶς</l>
<l>πρόσθ᾽ ὁρόων θάνατον: ὃ δὲ φασγάνῳ αὐχένα θείνας</l>
<l>τῆλ᾽ αὐτῇ πήληκι κάρη βάλε: μυελὸς αὖτε</l>
<l>σφονδυλίων ἔκπαλθ᾽, ὃ δ᾽ ἐπὶ χθονὶ κεῖτο τανυσθείς.</l>
<l>αὐτὰρ ὃ βῆ ῥ᾽ ἰέναι μετ᾽ ἀμύμονα Πείρεω υἱὸν</l>
<l n="485">Ῥίγμον, ὃς ἐκ Θρῄκης ἐριβώλακος εἰληλούθει:</l>
<l>τὸν βάλε μέσσον ἄκοντι, πάγη δ᾽ ἐν νηδύϊ χαλκός,</l>
<l>ἤριπε δ᾽ ἐξ ὀχέων: ὃ δ᾽ Ἀρηΐθοον θεράποντα</l>
<l>ἂψ ἵππους στρέψαντα μετάφρενον ὀξέϊ δουρὶ</l>
<l>νύξ᾽, ἀπὸ δ᾽ ἅρματος ὦσε: κυκήθησαν δέ οἱ ἵπποι.</l>
<milestone ed="p" n="490" unit="card" /></q>
<l n="490"><milestone ed="P" unit="para" />ὡς δ᾽ ἀναμαιμάει βαθέ᾽ ἄγκεα θεσπιδαὲς πῦρ</l>
<l>οὔρεος ἀζαλέοιο, βαθεῖα δὲ καίεται ὕλη,</l>
<l>πάντῃ τε κλονέων ἄνεμος φλόγα εἰλυφάζει,</l>
<l>ὣς ὅ γε πάντῃ θῦνε σὺν ἔγχεϊ δαίμονι ἶσος</l>
<l>κτεινομένους ἐφέπων: ῥέε δ᾽ αἵματι γαῖα μέλαινα.</l>
<l n="495">ὡς δ᾽ ὅτε τις ζεύξῃ βόας ἄρσενας εὐρυμετώπους</l>
<l>τριβέμεναι κρῖ λευκὸν ἐϋκτιμένῃ ἐν ἀλωῇ,</l>
<l>ῥίμφά τε λέπτ᾽ ἐγένοντο βοῶν ὑπὸ πόσσ᾽ ἐριμύκων,</l>
<l>ὣς ὑπ᾽ Ἀχιλλῆος μεγαθύμου μώνυχες ἵπποι</l>
<l>στεῖβον ὁμοῦ νέκυάς τε καὶ ἀσπίδας: αἵματι δ᾽ ἄξων</l>
<l n="500">νέρθεν ἅπας πεπάλακτο καὶ ἄντυγες αἳ περὶ δίφρον,</l>
<l>ἃς ἄρ᾽ ἀφ᾽ ἱππείων ὁπλέων ῥαθάμιγγες ἔβαλλον</l>
<l>αἵ τ᾽ ἀπ᾽ ἐπισσώτρων: ὃ δὲ ἵετο κῦδος ἀρέσθαι</l>
<l>Πηλεΐδης, λύθρῳ δὲ παλάσσετο χεῖρας ἀάπτους.</l>
</div1></body></text></TEI.2>