<?xml version="1.0" encoding="utf-8"?>
<TEI.2><text><body><div1 type="Book" n="14" org="uniform" sample="complete">
<milestone ed="p" n="1" unit="card" />
<l><milestone ed="P" unit="para" />Νέστορα δ᾽ οὐκ ἔλαθεν ἰαχὴ πίνοντά περ ἔμπης,</l>
<l>ἀλλ᾽ Ἀσκληπιάδην ἔπεα πτερόεντα προσηύδα:</l>
<q direct="unspecified"><l>φράζεο δῖε Μαχᾶον ὅπως ἔσται τάδε ἔργα:</l>
<l>μείζων δὴ παρὰ νηυσὶ βοὴ θαλερῶν αἰζηῶν.</l>
<l n="5">ἀλλὰ σὺ μὲν νῦν πῖνε καθήμενος αἴθοπα οἶνον</l>
<l>εἰς ὅ κε θερμὰ λοετρὰ ἐϋπλόκαμος Ἑκαμήδη</l>
<l>θερμήνῃ καὶ λούσῃ ἄπο βρότον αἱματόεντα:</l>
<l>αὐτὰρ ἐγὼν ἐλθὼν τάχα εἴσομαι ἐς περιωπήν.</l></q>
<l><milestone ed="P" unit="para" />ὣς εἰπὼν σάκος εἷλε τετυγμένον υἷος ἑοῖο</l>
<l n="10">κείμενον ἐν κλισίῃ Θρασυμήδεος ἱπποδάμοιο</l>
<l>χαλκῷ παμφαῖνον: ὃ δ᾽ ἔχ᾽ ἀσπίδα πατρὸς ἑοῖο.</l>
<l>εἵλετο δ᾽ ἄλκιμον ἔγχος ἀκαχμένον ὀξέϊ χαλκῷ,</l>
<l>στῆ δ᾽ ἐκτὸς κλισίης, τάχα δ᾽ εἴσιδεν ἔργον ἀεικὲς</l>
<l>τοὺς μὲν ὀρινομένους, τοὺς δὲ κλονέοντας ὄπισθε</l>
<l n="15">Τρῶας ὑπερθύμους: ἐρέριπτο δὲ τεῖχος Ἀχαιῶν.</l>
<l>ὡς δ᾽ ὅτε πορφύρῃ πέλαγος μέγα κύματι κωφῷ</l>
<l>ὀσσόμενον λιγέων ἀνέμων λαιψηρὰ κέλευθα</l>
<l>αὔτως, οὐδ᾽ ἄρα τε προκυλίνδεται οὐδετέρωσε,</l>
<l>πρίν τινα κεκριμένον καταβήμεναι ἐκ Διὸς οὖρον,</l>
<l n="20">ὣς ὃ γέρων ὅρμαινε δαϊζόμενος κατὰ θυμὸν</l>
<l>διχθάδι᾽, ἢ μεθ᾽ ὅμιλον ἴοι Δαναῶν ταχυπώλων,</l>
<l>ἦε μετ᾽ Ἀτρεΐδην Ἀγαμέμνονα ποιμένα λαῶν.</l>
<l>ὧδε δέ οἱ φρονέοντι δοάσσατο κέρδιον εἶναι</l>
<l>βῆναι ἐπ᾽ Ἀτρεΐδην. οἳ δ᾽ ἀλλήλους ἐνάριζον</l>
<l n="25">μαρνάμενοι: λάκε δέ σφι περὶ χροῒ χαλκὸς ἀτειρὴς</l>
<l>νυσσομένων ξίφεσίν τε καὶ ἔγχεσιν ἀμφιγύοισι.</l>
<milestone ed="p" n="27" unit="card" />
<l><milestone ed="P" unit="para" />Νέστορι δὲ ξύμβληντο διοτρεφέες βασιλῆες</l>
<l>πὰρ νηῶν ἀνιόντες ὅσοι βεβλήατο χαλκῷ</l>
<l>Τυδεΐδης Ὀδυσεύς τε καὶ Ἀτρεΐδης Ἀγαμέμνων.</l>
<l n="30">πολλὸν γάρ ῥ᾽ ἀπάνευθε μάχης εἰρύατο νῆες</l>
<l>θῖν᾽ ἔφ᾽ ἁλὸς πολιῆς: τὰς γὰρ πρώτας πεδίον δὲ</l>
<l>εἴρυσαν, αὐτὰρ τεῖχος ἐπὶ πρύμνῃσιν ἔδειμαν.</l>
<l>οὐδὲ γὰρ οὐδ᾽ εὐρύς περ ἐὼν ἐδυνήσατο πάσας</l>
<l>αἰγιαλὸς νῆας χαδέειν, στείνοντο δὲ λαοί:</l>
<l n="35">τώ ῥα προκρόσσας ἔρυσαν, καὶ πλῆσαν ἁπάσης</l>
<l>ἠϊόνος στόμα μακρόν, ὅσον συνεέργαθον ἄκραι.</l>
<l>τώ ῥ᾽ οἵ γ᾽ ὀψείοντες ἀϋτῆς καὶ πολέμοιο</l>
<l>ἔγχει ἐρειδόμενοι κίον ἀθρόοι: ἄχνυτο δέ σφι</l>
<l>θυμὸς ἐνὶ στήθεσσιν. ὃ δὲ ξύμβλητο γεραιὸς</l>
<l n="40">Νέστωρ, πτῆξε δὲ θυμὸν ἐνὶ στήθεσσιν Ἀχαιῶν.</l>
<l>τὸν καὶ φωνήσας προσέφη κρείων Ἀγαμέμνων:</l>
<q direct="unspecified"><l>ὦ Νέστορ Νηληϊάδη μέγα κῦδος Ἀχαιῶν</l>
<l>τίπτε λιπὼν πόλεμον φθισήνορα δεῦρ᾽ ἀφικάνεις;</l>
<l>δείδω μὴ δή μοι τελέσῃ ἔπος ὄβριμος Ἕκτωρ,</l>
<l n="45">ὥς ποτ᾽ ἐπηπείλησεν ἐνὶ Τρώεσσ᾽ ἀγορεύων</l>
<l>μὴ πρὶν πὰρ νηῶν προτὶ Ἴλιον ἀπονέεσθαι</l>
<l>πρὶν πυρὶ νῆας ἐνιπρῆσαι, κτεῖναι δὲ καὶ αὐτούς.</l>
<l>κεῖνος τὼς ἀγόρευε: τὰ δὴ νῦν πάντα τελεῖται.</l>
<l>ὢ πόποι ἦ ῥα καὶ ἄλλοι ἐϋκνήμιδες Ἀχαιοὶ</l>
<l n="50">ἐν θυμῷ βάλλονται ἐμοὶ χόλον ὥς περ Ἀχιλλεὺς</l>
<l>οὐδ᾽ ἐθέλουσι μάχεσθαι ἐπὶ πρυμνῇσι νέεσσι.</l></q>
<l><milestone ed="P" unit="para" />τὸν δ᾽ ἠμείβετ᾽ ἔπειτα Γερήνιος ἱππότα Νέστωρ:</l>
<q direct="unspecified"><l>ἦ δὴ ταῦτά γ᾽ ἑτοῖμα τετεύχαται, οὐδέ κεν ἄλλως</l>
<l>Ζεὺς ὑψιβρεμέτης αὐτὸς παρατεκτήναιτο.</l>
<l n="55">τεῖχος μὲν γὰρ δὴ κατερήριπεν, ᾧ ἐπέπιθμεν</l>
<l>ἄρρηκτον νηῶν τε καὶ αὐτῶν εἶλαρ ἔσεσθαι:</l>
<l>οἳ δ᾽ ἐπὶ νηυσὶ θοῇσι μάχην ἀλίαστον ἔχουσι</l>
<l>νωλεμές: οὐδ᾽ ἂν ἔτι γνοίης μάλα περ σκοπιάζων</l>
<l>ὁπποτέρωθεν Ἀχαιοὶ ὀρινόμενοι κλονέονται,</l>
<l n="60">ὡς ἐπιμὶξ κτείνονται, ἀϋτὴ δ᾽ οὐρανὸν ἵκει.</l>
<l>ἡμεῖς δὲ φραζώμεθ᾽ ὅπως ἔσται τάδε ἔργα</l>
<l>εἴ τι νόος ῥέξει: πόλεμον δ᾽ οὐκ ἄμμε κελεύω</l>
<l>δύμεναι: οὐ γάρ πως βεβλημένον ἐστὶ μάχεσθαι.</l></q>
<milestone ed="p" n="64" unit="card" />
<l><milestone ed="P" unit="para" />τὸν δ᾽ αὖτε προσέειπεν ἄναξ ἀνδρῶν Ἀγαμέμνων:</l>
<q direct="unspecified"><l n="65">Νέστορ ἐπεὶ δὴ νηυσὶν ἔπι πρυμνῇσι μάχονται,</l>
<l>τεῖχος δ᾽ οὐκ ἔχραισμε τετυγμένον, οὐδέ τι τάφρος,</l>
<l>ᾗ ἔπι πολλὰ πάθον Δαναοί, ἔλποντο δὲ θυμῷ</l>
<l>ἄρρηκτον νηῶν τε καὶ αὐτῶν εἶλαρ ἔσεσθαι:</l>
<l>οὕτω που Διὶ μέλλει ὑπερμενέϊ φίλον εἶναι</l>
<l n="70">νωνύμνους ἀπολέσθαι ἀπ᾽ Ἄργεος ἐνθάδ᾽ Ἀχαιούς.</l>
<l>ᾔδεα μὲν γὰρ ὅτε πρόφρων Δαναοῖσιν ἄμυνεν,</l>
<l>οἶδα δὲ νῦν ὅτε τοὺς μὲν ὁμῶς μακάρεσσι θεοῖσι</l>
<l>κυδάνει, ἡμέτερον δὲ μένος καὶ χεῖρας ἔδησεν.</l>
<l>ἀλλ᾽ ἄγεθ᾽ ὡς ἂν ἐγὼν εἴπω πειθώμεθα πάντες.</l>
<l n="75">νῆες ὅσαι πρῶται εἰρύαται ἄγχι θαλάσσης</l>
<l>ἕλκωμεν, πάσας δὲ ἐρύσσομεν εἰς ἅλα δῖαν,</l>
<l>ὕψι δ᾽ ἐπ᾽ εὐνάων ὁρμίσσομεν, εἰς ὅ κεν ἔλθῃ</l>
<l>νὺξ ἀβρότη, ἢν καὶ τῇ ἀπόσχωνται πολέμοιο</l>
<l>Τρῶες: ἔπειτα δέ κεν ἐρυσαίμεθα νῆας ἁπάσας.</l>
<l n="80">οὐ γάρ τις νέμεσις φυγέειν κακόν, οὐδ᾽ ἀνὰ νύκτα.</l>
<l>βέλτερον ὃς φεύγων προφύγῃ κακὸν ἠὲ ἁλώῃ.</l></q>
<l><milestone ed="P" unit="para" />τὸν δ᾽ ἄρ᾽ ὑπόδρα ἰδὼν προσέφη πολύμητις Ὀδυσσεύς:</l>
<q direct="unspecified"><l>Ἀτρεΐδη ποῖόν σε ἔπος φύγεν ἕρκος ὀδόντων:</l>
<l>οὐλόμεν᾽ αἴθ᾽ ὤφελλες ἀεικελίου στρατοῦ ἄλλου</l>
<l n="85">σημαίνειν, μὴ δ᾽ ἄμμιν ἀνασσέμεν, οἷσιν ἄρα Ζεὺς</l>
<l>ἐκ νεότητος ἔδωκε καὶ ἐς γῆρας τολυπεύειν</l>
<l>ἀργαλέους πολέμους, ὄφρα φθιόμεσθα ἕκαστος.</l>
<l>οὕτω δὴ μέμονας Τρώων πόλιν εὐρυάγυιαν</l>
<l>καλλείψειν, ἧς εἵνεκ᾽ ὀϊζύομεν κακὰ πολλά;</l>
<l n="90">σίγα, μή τίς τ᾽ ἄλλος Ἀχαιῶν τοῦτον ἀκούσῃ</l>
<l>μῦθον, ὃν οὔ κεν ἀνήρ γε διὰ στόμα πάμπαν ἄγοιτο</l>
<l>ὅς τις ἐπίσταιτο ᾗσι φρεσὶν ἄρτια βάζειν</l>
<l>σκηπτοῦχός τ᾽ εἴη, καί οἱ πειθοίατο λαοὶ</l>
<l>τοσσοίδ᾽ ὅσσοισιν σὺ μετ᾽ Ἀργείοισιν ἀνάσσεις:</l>
<l n="95">νῦν δέ σευ ὠνοσάμην πάγχυ φρένας, οἷον ἔειπες:</l>
<l>ὃς κέλεαι πολέμοιο συνεσταότος καὶ ἀϋτῆς</l>
<l>νῆας ἐϋσσέλμους ἅλαδ᾽ ἑλκέμεν, ὄφρ᾽ ἔτι μᾶλλον</l>
<l>Τρωσὶ μὲν εὐκτὰ γένηται ἐπικρατέουσί περ ἔμπης,</l>
<l>ἡμῖν δ᾽ αἰπὺς ὄλεθρος ἐπιρρέπῃ. οὐ γὰρ Ἀχαιοὶ</l>
<l n="100">σχήσουσιν πόλεμον νηῶν ἅλα δ᾽ ἑλκομενάων,</l>
<l>ἀλλ᾽ ἀποπαπτανέουσιν, ἐρωήσουσι δὲ χάρμης.</l>
<l>ἔνθά κε σὴ βουλὴ δηλήσεται ὄρχαμε λαῶν.</l>
<milestone ed="p" n="103" unit="card" /></q>
<l><milestone ed="P" unit="para" />τὸν δ᾽ ἠμείβετ᾽ ἔπειτα ἄναξ ἀνδρῶν Ἀγαμέμνων:</l>
<q direct="unspecified"><l>ὦ Ὀδυσεῦ μάλα πώς με καθίκεο θυμὸν ἐνιπῇ</l>
<l n="105">ἀργαλέῃ: ἀτὰρ οὐ μὲν ἐγὼν ἀέκοντας ἄνωγα</l>
<l>νῆας ἐϋσσέλμους ἅλα δ᾽ ἑλκέμεν υἷας Ἀχαιῶν.</l>
<l>νῦν δ᾽ εἴη ὃς τῆσδέ γ᾽ ἀμείνονα μῆτιν ἐνίσποι</l>
<l>ἢ νέος ἠὲ παλαιός: ἐμοὶ δέ κεν ἀσμένῳ εἴη.</l></q>
<l><milestone ed="P" unit="para" />τοῖσι δὲ καὶ μετέειπε βοὴν ἀγαθὸς Διομήδης:</l>
<q direct="unspecified"><l n="110">ἐγγὺς ἀνήρ: οὐ δηθὰ ματεύσομεν: αἴ κ᾽ ἐθέλητε</l>
<l>πείθεσθαι, καὶ μή τι κότῳ ἀγάσησθε ἕκαστος</l>
<l>οὕνεκα δὴ γενεῆφι νεώτατός εἰμι μεθ᾽ ὑμῖν:</l>
<l>πατρὸς δ᾽ ἐξ ἀγαθοῦ καὶ ἐγὼ γένος εὔχομαι εἶναι</l>
<l>Τυδέος, ὃν Θήβῃσι χυτὴ κατὰ γαῖα καλύπτει.</l>
<l n="115">πορθεῖ γὰρ τρεῖς παῖδες ἀμύμονες ἐξεγένοντο,</l>
<l>οἴκεον δ᾽ ἐν Πλευρῶνι καὶ αἰπεινῇ Καλυδῶνι</l>
<l>Ἄγριος ἠδὲ Μέλας, τρίτατος δ᾽ ἦν ἱππότα Οἰνεὺς</l>
<l>πατρὸς ἐμοῖο πατήρ: ἀρετῇ δ᾽ ἦν ἔξοχος αὐτῶν.</l>
<l>ἀλλ᾽ ὃ μὲν αὐτόθι μεῖνε, πατὴρ δ᾽ ἐμὸς Ἄργεϊ νάσθη</l>
<l n="120">πλαγχθείς: ὡς γάρ που Ζεὺς ἤθελε καὶ θεοὶ ἄλλοι.</l>
<l>Ἀδρήστοιο δ᾽ ἔγημε θυγατρῶν, ναῖε δὲ δῶμα</l>
<l>ἀφνειὸν βιότοιο, ἅλις δέ οἱ ἦσαν ἄρουραι</l>
<l>πυροφόροι, πολλοὶ δὲ φυτῶν ἔσαν ὄρχατοι ἀμφίς,</l>
<l>πολλὰ δέ οἱ πρόβατ᾽ ἔσκε: κέκαστο δὲ πάντας Ἀχαιοὺς</l>
<l n="125">ἐγχείῃ: τὰ δὲ μέλλετ᾽ ἀκουέμεν, εἰ ἐτεόν περ.</l>
<l>τὼ οὐκ ἄν με γένος γε κακὸν καὶ ἀνάλκιδα φάντες</l>
<l>μῦθον ἀτιμήσαιτε πεφασμένον ὅν κ᾽ ἐῢ εἴπω.</l>
<l>δεῦτ᾽ ἴομεν πόλεμον δὲ καὶ οὐτάμενοί περ ἀνάγκῃ.</l>
<l>ἔνθα δ᾽ ἔπειτ᾽ αὐτοὶ μὲν ἐχώμεθα δηϊοτῆτος</l>
<l n="130">ἐκ βελέων, μή πού τις ἐφ᾽ ἕλκεϊ ἕλκος ἄρηται:</l>
<l>ἄλλους δ᾽ ὀτρύνοντες ἐνήσομεν, οἳ τὸ πάρος περ</l>
<l>θυμῷ ἦρα φέροντες ἀφεστᾶσ᾽ οὐδὲ μάχονται.</l></q>
<l><milestone ed="P" unit="para" />ὣς ἔφαθ᾽, οἳ δ᾽ ἄρα τοῦ μάλα μὲν κλύον ἠδὲ πίθοντο:</l>
<l>βὰν δ᾽ ἴμεν, ἦρχε δ᾽ ἄρά σφιν ἄναξ ἀνδρῶν Ἀγαμέμνων.</l>
<l n="135"><milestone ed="P" unit="para" />οὐδ᾽ ἀλαοσκοπιὴν εἶχε κλυτὸς ἐννοσίγαιος,</l>
<l>ἀλλὰ μετ᾽ αὐτοὺς ἦλθε παλαιῷ φωτὶ ἐοικώς,</l>
<l>δεξιτερὴν δ᾽ ἕλε χεῖρ᾽ Ἀγαμέμνονος Ἀτρεΐδαο,</l>
<l>καί μιν φωνήσας ἔπεα πτερόεντα προσηύδα:</l>
<q direct="unspecified"><l>Ἀτρεΐδη νῦν δή που Ἀχιλλῆος ὀλοὸν κῆρ</l>
<l n="140">γηθεῖ ἐνὶ στήθεσσι φόνον καὶ φύζαν Ἀχαιῶν</l>
<l>δερκομένῳ, ἐπεὶ οὔ οἱ ἔνι φρένες οὐδ᾽ ἠβαιαί.</l>
<l>ἀλλ᾽ ὃ μὲν ὣς ἀπόλοιτο, θεὸς δέ ἑ σιφλώσειε:</l>
<l>σοὶ δ᾽ οὔ πω μάλα πάγχυ θεοὶ μάκαρες κοτέουσιν,</l>
<l>ἀλλ᾽ ἔτι που Τρώων ἡγήτορες ἠδὲ μέδοντες</l>
<l n="145">εὐρὺ κονίσουσιν πεδίον, σὺ δ᾽ ἐπόψεαι αὐτὸς</l>
<l>φεύγοντας προτὶ ἄστυ νεῶν ἄπο καὶ κλισιάων.</l></q>
<l><milestone ed="P" unit="para" />ὣς εἰπὼν μέγ᾽ ἄϋσεν ἐπεσσύμενος πεδίοιο.</l>
<l>ὅσσόν τ᾽ ἐννεάχιλοι ἐπίαχον ἢ δεκάχιλοι</l>
<l>ἀνέρες ἐν πολέμῳ ἔριδα ξυνάγοντες Ἄρηος,</l>
<l n="150">τόσσην ἐκ στήθεσφιν ὄπα κρείων ἐνοσίχθων</l>
<l>ἧκεν: Ἀχαιοῖσιν δὲ μέγα σθένος ἔμβαλ᾽ ἑκάστῳ</l>
<l>καρδίῃ, ἄληκτον πολεμίζειν ἠδὲ μάχεσθαι.</l>
<milestone ed="p" n="154" unit="card" />
<l><milestone ed="P" unit="para" />Ἥρη δ᾽ εἰσεῖδε χρυσόθρονος ὀφθαλμοῖσι</l>
<l>στᾶσ᾽ ἐξ Οὐλύμποιο ἀπὸ ῥίου: αὐτίκα δ᾽ ἔγνω</l>
<l n="155">τὸν μὲν ποιπνύοντα μάχην ἀνὰ κυδιάνειραν</l>
<l>αὐτοκασίγνητον καὶ δαέρα, χαῖρε δὲ θυμῷ:</l>
<l>Ζῆνα δ᾽ ἐπ᾽ ἀκροτάτης κορυφῆς πολυπίδακος Ἴδης</l>
<l>ἥμενον εἰσεῖδε, στυγερὸς δέ οἱ ἔπλετο θυμῷ.</l>
<l>μερμήριξε δ᾽ ἔπειτα βοῶπις πότνια Ἥρη</l>
<l n="160">ὅππως ἐξαπάφοιτο Διὸς νόον αἰγιόχοιο:</l>
<l>ἥδε δέ οἱ κατὰ θυμὸν ἀρίστη φαίνετο βουλὴ</l>
<l>ἐλθεῖν εἰς Ἴδην εὖ ἐντύνασαν ἓ αὐτήν,</l>
<l>εἴ πως ἱμείραιτο παραδραθέειν φιλότητι</l>
<l>ᾗ χροιῇ, τῷ δ᾽ ὕπνον ἀπήμονά τε λιαρόν τε</l>
<l n="165">χεύῃ ἐπὶ βλεφάροισιν ἰδὲ φρεσὶ πευκαλίμῃσι.</l>
<l>βῆ δ᾽ ἴμεν ἐς θάλαμον, τόν οἱ φίλος υἱὸς ἔτευξεν</l>
<l>Ἥφαιστος, πυκινὰς δὲ θύρας σταθμοῖσιν ἐπῆρσε</l>
<l>κληῗδι κρυπτῇ, τὴν δ᾽ οὐ θεὸς ἄλλος ἀνῷγεν:</l>
<l>ἔνθ᾽ ἥ γ᾽ εἰσελθοῦσα θύρας ἐπέθηκε φαεινάς.</l>
<l n="170">ἀμβροσίῃ μὲν πρῶτον ἀπὸ χροὸς ἱμερόεντος</l>
<l>λύματα πάντα κάθηρεν, ἀλείψατο δὲ λίπ᾽ ἐλαίῳ</l>
<l>ἀμβροσίῳ ἑδανῷ, τό ῥά οἱ τεθυωμένον ἦεν:</l>
<l>τοῦ καὶ κινυμένοιο Διὸς κατὰ χαλκοβατὲς δῶ</l>
<l>ἔμπης ἐς γαῖάν τε καὶ οὐρανὸν ἵκετ᾽ ἀϋτμή.</l>
<l n="175">τῷ ῥ᾽ ἥ γε χρόα καλὸν ἀλειψαμένη ἰδὲ χαίτας</l>
<l>πεξαμένη χερσὶ πλοκάμους ἔπλεξε φαεινοὺς</l>
<l>καλοὺς ἀμβροσίους ἐκ κράατος ἀθανάτοιο.</l>
<l>ἀμφὶ δ᾽ ἄρ᾽ ἀμβρόσιον ἑανὸν ἕσαθ᾽, ὅν οἱ Ἀθήνη</l>
<l>ἔξυσ᾽ ἀσκήσασα, τίθει δ᾽ ἐνὶ δαίδαλα πολλά:</l>
<l n="180">χρυσείῃς δ᾽ ἐνετῇσι κατὰ στῆθος περονᾶτο.</l>
<l>ζώσατο δὲ ζώνῃ ἑκατὸν θυσάνοις ἀραρυίῃ,</l>
<l>ἐν δ᾽ ἄρα ἕρματα ἧκεν ἐϋτρήτοισι λοβοῖσι</l>
<l>τρίγληνα μορόεντα: χάρις δ᾽ ἀπελάμπετο πολλή.</l>
<l>κρηδέμνῳ δ᾽ ἐφύπερθε καλύψατο δῖα θεάων</l>
<l n="185">καλῷ νηγατέῳ: λευκὸν δ᾽ ἦν ἠέλιος ὥς:</l>
<l>ποσσὶ δ᾽ ὑπὸ λιπαροῖσιν ἐδήσατο καλὰ πέδιλα.</l>
<l>αὐτὰρ ἐπεὶ δὴ πάντα περὶ χροῒ θήκατο κόσμον</l>
<l>βῆ ῥ᾽ ἴμεν ἐκ θαλάμοιο, καλεσσαμένη δ᾽ Ἀφροδίτην</l>
<l>τῶν ἄλλων ἀπάνευθε θεῶν πρὸς μῦθον ἔειπε:</l>
<q direct="unspecified"><l n="190">ἦ ῥά νύ μοί τι πίθοιο φίλον τέκος ὅττί κεν εἴπω,</l>
<l>ἦέ κεν ἀρνήσαιο κοτεσσαμένη τό γε θυμῷ,</l>
<l>οὕνεκ᾽ ἐγὼ Δαναοῖσι, σὺ δὲ Τρώεσσιν ἀρήγεις;</l>
<milestone ed="p" n="193" unit="card" /></q>
<l><milestone ed="P" unit="para" />τὴν δ᾽ ἠμείβετ᾽ ἔπειτα Διὸς θυγάτηρ Ἀφροδίτη:</l>
<q direct="unspecified"><l>Ἥρη πρέσβα θεὰ θύγατερ μεγάλοιο Κρόνοιο</l>
<l n="195">αὔδα ὅ τι φρονέεις: τελέσαι δέ με θυμὸς ἄνωγεν,</l>
<l>εἰ δύναμαι τελέσαι γε καὶ εἰ τετελεσμένον ἐστίν.</l>
<l><milestone ed="P" unit="para" />τὴν δὲ δολοφρονέουσα προσηύδα πότνια Ἥρη:</l>
<q direct="unspecified"><l>δὸς νῦν μοι φιλότητα καὶ ἵμερον, ᾧ τε σὺ πάντας</l>
<l>δαμνᾷ ἀθανάτους ἠδὲ θνητοὺς ἀνθρώπους.</l>
<l n="200">εἶμι γὰρ ὀψομένη πολυφόρβου πείρατα γαίης,</l>
<l>Ὠκεανόν τε θεῶν γένεσιν καὶ μητέρα Τηθύν,</l>
<l>οἵ μ᾽ ἐν σφοῖσι δόμοισιν ἐῢ τρέφον ἠδ᾽ ἀτίταλλον</l>
<l>δεξάμενοι Ῥείας, ὅτε τε Κρόνον εὐρύοπα Ζεὺς</l>
<l>γαίης νέρθε καθεῖσε καὶ ἀτρυγέτοιο θαλάσσης:</l>
<l n="205">τοὺς εἶμ᾽ ὀψομένη, καί σφ᾽ ἄκριτα νείκεα λύσω:</l>
<l>ἤδη γὰρ δηρὸν χρόνον ἀλλήλων ἀπέχονται</l>
<l>εὐνῆς καὶ φιλότητος, ἐπεὶ χόλος ἔμπεσε θυμῷ.</l>
<l>εἰ κείνω ἐπέεσσι παραιπεπιθοῦσα φίλον κῆρ</l>
<l>εἰς εὐνὴν ἀνέσαιμι ὁμωθῆναι φιλότητι,</l>
<l n="210">αἰεί κέ σφι φίλη τε καὶ αἰδοίη καλεοίμην.</l></q>
<l><milestone ed="P" unit="para" />τὴν δ᾽ αὖτε προσέειπε φιλομειδὴς Ἀφροδίτη:</l>
<q direct="unspecified"><l>οὐκ ἔστ᾽ οὐδὲ ἔοικε τεὸν ἔπος ἀρνήσασθαι:</l>
<l>Ζηνὸς γὰρ τοῦ ἀρίστου ἐν ἀγκοίνῃσιν ἰαύεις.</l></q>
<l><milestone ed="P" unit="para" />ἦ, καὶ ἀπὸ στήθεσφιν ἐλύσατο κεστὸν ἱμάντα</l>
<l n="215">ποικίλον, ἔνθα δέ οἱ θελκτήρια πάντα τέτυκτο:</l>
<l>ἔνθ᾽ ἔνι μὲν φιλότης, ἐν δ᾽ ἵμερος, ἐν δ᾽ ὀαριστὺς</l>
<l>πάρφασις, ἥ τ᾽ ἔκλεψε νόον πύκα περ φρονεόντων.</l>
<l>τόν ῥά οἱ ἔμβαλε χερσὶν ἔπος τ᾽ ἔφατ᾽ ἔκ τ᾽ ὀνόμαζε:</l>
<l>τῆ νῦν τοῦτον ἱμάντα τεῷ ἐγκάτθεο κόλπῳ</l>
<l n="220">ποικίλον, ᾧ ἔνι πάντα τετεύχαται: οὐδέ σέ φημι</l>
<l>ἄπρηκτόν γε νέεσθαι, ὅ τι φρεσὶ σῇσι μενοινᾷς.</l></q>
<l><milestone ed="P" unit="para" />ὣς φάτο, μείδησεν δὲ βοῶπις πότνια Ἥρη,</l>
<l>μειδήσασα δ᾽ ἔπειτα ἑῷ ἐγκάτθετο κόλπῳ.</l>
<l><milestone ed="P" unit="para" />ἣ μὲν ἔβη πρὸς δῶμα Διὸς θυγάτηρ Ἀφροδίτη,</l>
<l n="225">Ἥρη δ᾽ ἀΐξασα λίπεν ῥίον Οὐλύμποιο,</l>
<l>Πιερίην δ᾽ ἐπιβᾶσα καὶ Ἠμαθίην ἐρατεινὴν</l>
<l>σεύατ᾽ ἐφ᾽ ἱπποπόλων Θρῃκῶν ὄρεα νιφόεντα</l>
<l>ἀκροτάτας κορυφάς: οὐδὲ χθόνα μάρπτε ποδοῖιν:</l>
<l>ἐξ Ἀθόω δ᾽ ἐπὶ πόντον ἐβήσετο κυμαίνοντα,</l>
<l n="230">Λῆμνον δ᾽ εἰσαφίκανε πόλιν θείοιο Θόαντος.</l>
<l>ἔνθ᾽ Ὕπνῳ ξύμβλητο κασιγνήτῳ Θανάτοιο,</l>
<l>ἔν τ᾽ ἄρα οἱ φῦ χειρὶ ἔπος τ᾽ ἔφατ᾽ ἔκ τ᾽ ὀνόμαζεν:</l>
<l>Ὕπνε ἄναξ πάντων τε θεῶν πάντων τ᾽ ἀνθρώπων,</l>
<l>ἠμὲν δή ποτ᾽ ἐμὸν ἔπος ἔκλυες, ἠδ᾽ ἔτι καὶ νῦν</l>
<l n="235">πείθευ: ἐγὼ δέ κέ τοι ἰδέω χάριν ἤματα πάντα.</l>
<l>κοίμησόν μοι Ζηνὸς ὑπ᾽ ὀφρύσιν ὄσσε φαεινὼ</l>
<l>αὐτίκ᾽ ἐπεί κεν ἐγὼ παραλέξομαι ἐν φιλότητι.</l>
<l>δῶρα δέ τοι δώσω καλὸν θρόνον ἄφθιτον αἰεὶ</l>
<l>χρύσεον: Ἥφαιστος δέ κ᾽ ἐμὸς πάϊς ἀμφιγυήεις</l>
<l n="240">τεύξει᾽ ἀσκήσας, ὑπὸ δὲ θρῆνυν ποσὶν ἥσει,</l>
<l>τῷ κεν ἐπισχοίης λιπαροὺς πόδας εἰλαπινάζων.</l>
<milestone ed="p" n="242" unit="card" />
<l><milestone ed="P" unit="para" />τὴν δ᾽ ἀπαμειβόμενος προσεφώνεε νήδυμος Ὕπνος:</l>
<q direct="unspecified"><l>Ἥρη πρέσβα θεὰ θύγατερ μεγάλοιο Κρόνοιο</l>
<l>ἄλλον μέν κεν ἔγωγε θεῶν αἰειγενετάων</l>
<l n="245">ῥεῖα κατευνήσαιμι, καὶ ἂν ποταμοῖο ῥέεθρα</l>
<l>Ὠκεανοῦ, ὅς περ γένεσις πάντεσσι τέτυκται:</l>
<l>Ζηνὸς δ᾽ οὐκ ἂν ἔγωγε Κρονίονος ἆσσον ἱκοίμην</l>
<l>οὐδὲ κατευνήσαιμ᾽, ὅτε μὴ αὐτός γε κελεύοι.</l>
<l>ἤδη γάρ με καὶ ἄλλο τεὴ ἐπίνυσσεν ἐφετμὴ</l>
<l n="250">ἤματι τῷ ὅτε κεῖνος ὑπέρθυμος Διὸς υἱὸς</l>
<l>ἔπλεεν Ἰλιόθεν Τρώων πόλιν ἐξαλαπάξας.</l>
<l>ἤτοι ἐγὼ μὲν ἔλεξα Διὸς νόον αἰγιόχοιο</l>
<l>νήδυμος ἀμφιχυθείς: σὺ δέ οἱ κακὰ μήσαο θυμῷ</l>
<l>ὄρσασ᾽ ἀργαλέων ἀνέμων ἐπὶ πόντον ἀήτας,</l>
<l n="255">καί μιν ἔπειτα Κόων δ᾽ εὖ ναιομένην ἀπένεικας</l>
<l>νόσφι φίλων πάντων. ὃ δ᾽ ἐπεγρόμενος χαλέπαινε</l>
<l>ῥιπτάζων κατὰ δῶμα θεούς, ἐμὲ δ᾽ ἔξοχα πάντων</l>
<l>ζήτει: καί κέ μ᾽ ἄϊστον ἀπ᾽ αἰθέρος ἔμβαλε πόντῳ,</l>
<l>εἰ μὴ Νὺξ δμήτειρα θεῶν ἐσάωσε καὶ ἀνδρῶν:</l>
<l n="260">τὴν ἱκόμην φεύγων, ὃ δ᾽ ἐπαύσατο χωόμενός περ.</l>
<l>ἅζετο γὰρ μὴ Νυκτὶ θοῇ ἀποθύμια ἕρδοι.</l>
<l>νῦν αὖ τοῦτό μ᾽ ἄνωγας ἀμήχανον ἄλλο τελέσσαι.</l></q>
<l><milestone ed="P" unit="para" />τὸν δ᾽ αὖτε προσέειπε βοῶπις πότνια Ἥρη:</l>
<q direct="unspecified"><l>Ὕπνε τί ἢ δὲ σὺ ταῦτα μετὰ φρεσὶ σῇσι μενοινᾷς;</l>
<l n="265">ἦ φῂς ὣς Τρώεσσιν ἀρηξέμεν εὐρύοπα Ζῆν</l>
<l>ὡς Ἡρακλῆος περιχώσατο παῖδος ἑοῖο;</l>
<l>ἀλλ᾽ ἴθ᾽, ἐγὼ δέ κέ τοι Χαρίτων μίαν ὁπλοτεράων</l>
<l>δώσω ὀπυιέμεναι καὶ σὴν κεκλῆσθαι ἄκοιτιν.</l>
<milestone ed="p" n="270" unit="card" /></q>
<l n="270"><milestone ed="P" unit="para" />ὣς φάτο, χήρατο δ᾽ Ὕπνος, ἀμειβόμενος δὲ προσηύδα:</l>
<q direct="unspecified"><l>ἄγρει νῦν μοι ὄμοσσον ἀάατον Στυγὸς ὕδωρ,</l>
<l>χειρὶ δὲ τῇ ἑτέρῃ μὲν ἕλε χθόνα πουλυβότειραν,</l>
<l>τῇ δ᾽ ἑτέρῃ ἅλα μαρμαρέην, ἵνα νῶϊν ἅπαντες</l>
<l>μάρτυροι ὦσ᾽ οἳ ἔνερθε θεοὶ Κρόνον ἀμφὶς ἐόντες,</l>
<l n="275">ἦ μὲν ἐμοὶ δώσειν Χαρίτων μίαν ὁπλοτεράων</l>
<l>Πασιθέην, ἧς τ᾽ αὐτὸς ἐέλδομαι ἤματα πάντα.</l></q>
<l><milestone ed="P" unit="para" />ὣς ἔφατ᾽, οὐδ᾽ ἀπίθησε θεὰ λευκώλενος Ἥρη,</l>
<l>ὄμνυε δ᾽ ὡς ἐκέλευε, θεοὺς δ᾽ ὀνόμηνεν ἅπαντας</l>
<l>τοὺς ὑποταρταρίους οἳ Τιτῆνες καλέονται.</l>
<l n="280">αὐτὰρ ἐπεί ῥ᾽ ὄμοσέν τε τελεύτησέν τε τὸν ὅρκον,</l>
<l>τὼ βήτην Λήμνου τε καὶ Ἴμβρου ἄστυ λιπόντε</l>
<l>ἠέρα ἑσσαμένω ῥίμφα πρήσσοντε κέλευθον.</l>
<l>Ἴδην δ᾽ ἱκέσθην πολυπίδακα μητέρα θηρῶν</l>
<l>Λεκτόν, ὅθι πρῶτον λιπέτην ἅλα: τὼ δ᾽ ἐπὶ χέρσου</l>
<l n="285">βήτην, ἀκροτάτη δὲ ποδῶν ὕπο σείετο ὕλη.</l>
<l>ἔνθ᾽ Ὕπνος μὲν ἔμεινε πάρος Διὸς ὄσσε ἰδέσθαι</l>
<l>εἰς ἐλάτην ἀναβὰς περιμήκετον, ἣ τότ᾽ ἐν Ἴδῃ</l>
<l>μακροτάτη πεφυυῖα δι᾽ ἠέρος αἰθέρ᾽ ἵκανεν:</l>
<l>ἔνθ᾽ ἧστ᾽ ὄζοισιν πεπυκασμένος εἰλατίνοισιν</l>
<l n="290">ὄρνιθι λιγυρῇ ἐναλίγκιος, ἥν τ᾽ ἐν ὄρεσσι</l>
<l>χαλκίδα κικλήσκουσι θεοί, ἄνδρες δὲ κύμινδιν.</l>
<l><milestone ed="P" unit="para" />Ἥρη δὲ κραιπνῶς προσεβήσετο Γάργαρον ἄκρον</l>
<l>Ἴδης ὑψηλῆς: ἴδε δὲ νεφεληγερέτα Ζεύς.</l>
<l>ὡς δ᾽ ἴδεν, ὥς μιν ἔρως πυκινὰς φρένας ἀμφεκάλυψεν,</l>
<l n="295">οἷον ὅτε πρῶτόν περ ἐμισγέσθην φιλότητι</l>
<l>εἰς εὐνὴν φοιτῶντε, φίλους λήθοντε τοκῆας.</l>
<l>στῆ δ᾽ αὐτῆς προπάροιθεν ἔπος τ᾽ ἔφατ᾽ ἔκ τ᾽ ὀνόμαζεν:</l>
<l>Ἥρη πῇ μεμαυῖα κατ᾽ Οὐλύμπου τόδ᾽ ἱκάνεις;</l>
<l>ἵπποι δ᾽ οὐ παρέασι καὶ ἅρματα τῶν κ᾽ ἐπιβαίης.</l>
<l n="300"><milestone ed="P" unit="para" />τὸν δὲ δολοφρονέουσα προσηύδα πότνια Ἥρη:</l>
<q direct="unspecified"><l>ἔρχομαι ὀψομένη πολυφόρβου πείρατα γαίης,</l>
<l>Ὠκεανόν τε θεῶν γένεσιν καὶ μητέρα Τηθύν,</l>
<l>οἵ με σφοῖσι δόμοισιν ἐῢ τρέφον ἠδ᾽ ἀτίταλλον:</l>
<l>τοὺς εἶμ᾽ ὀψομένη, καί σφ᾽ ἄκριτα νείκεα λύσω:</l>
<l n="305">ἤδη γὰρ δηρὸν χρόνον ἀλλήλων ἀπέχονται</l>
<l>εὐνῆς καὶ φιλότητος, ἐπεὶ χόλος ἔμπεσε θυμῷ.</l>
<l>ἵπποι δ᾽ ἐν πρυμνωρείῃ πολυπίδακος Ἴδης</l>
<l>ἑστᾶσ᾽, οἵ μ᾽ οἴσουσιν ἐπὶ τραφερήν τε καὶ ὑγρήν.</l>
<l>νῦν δὲ σεῦ εἵνεκα δεῦρο κατ᾽ Οὐλύμπου τόδ᾽ ἱκάνω,</l>
<l n="310">μή πώς μοι μετέπειτα χολώσεαι, αἴ κε σιωπῇ</l>
<l>οἴχωμαι πρὸς δῶμα βαθυρρόου Ὠκεανοῖο.</l>
<milestone ed="p" n="312" unit="card" />
<l><milestone ed="P" unit="para" />τὴν δ᾽ ἀπαμειβόμενος προσέφη νεφεληγερέτα Ζεύς:</l>
<q direct="unspecified"><l>Ἥρη κεῖσε μὲν ἔστι καὶ ὕστερον ὁρμηθῆναι,</l>
<l>νῶϊ δ᾽ ἄγ᾽ ἐν φιλότητι τραπείομεν εὐνηθέντε.</l>
<l n="315">οὐ γάρ πώ ποτέ μ᾽ ὧδε θεᾶς ἔρος οὐδὲ γυναικὸς</l>
<l>θυμὸν ἐνὶ στήθεσσι περιπροχυθεὶς ἐδάμασσεν,</l>
<l>οὐδ᾽ ὁπότ᾽ ἠρασάμην Ἰξιονίης ἀλόχοιο,</l>
<l>ἣ τέκε Πειρίθοον θεόφιν μήστωρ᾽ ἀτάλαντον:</l>
<l>οὐδ᾽ ὅτε περ Δανάης καλλισφύρου Ἀκρισιώνης,</l>
<l n="320">ἣ τέκε Περσῆα πάντων ἀριδείκετον ἀνδρῶν:</l>
<l>οὐδ᾽ ὅτε Φοίνικος κούρης τηλεκλειτοῖο,</l>
<l>ἣ τέκε μοι Μίνων τε καὶ ἀντίθεον Ῥαδάμανθυν:</l>
<l>οὐδ᾽ ὅτε περ Σεμέλης οὐδ᾽ Ἀλκμήνης ἐνὶ Θήβῃ,</l>
<l>ἥ ῥ᾽ Ἡρακλῆα κρατερόφρονα γείνατο παῖδα:</l>
<l n="325">ἣ δὲ Διώνυσον Σεμέλη τέκε χάρμα βροτοῖσιν:</l>
<l>οὐδ᾽ ὅτε Δήμητρος καλλιπλοκάμοιο ἀνάσσης,</l>
<l>οὐδ᾽ ὁπότε Λητοῦς ἐρικυδέος, οὐδὲ σεῦ αὐτῆς,</l>
<l>ὡς σέο νῦν ἔραμαι καί με γλυκὺς ἵμερος αἱρεῖ.</l>
<l><milestone ed="P" unit="para" />τὸν δὲ δολοφρονέουσα προσηύδα πότνια Ἥρη:</l>
<q direct="unspecified"><l n="330">αἰνότατε Κρονίδη ποῖον τὸν μῦθον ἔειπες.</l>
<q direct="unspecified"><l>εἰ νῦν ἐν φιλότητι λιλαίεαι εὐνηθῆναι</l>
<l>Ἴδης ἐν κορυφῇσι, τὰ δὲ προπέφανται ἅπαντα:</l>
<l>πῶς κ᾽ ἔοι εἴ τις νῶϊ θεῶν αἰειγενετάων</l>
<l>εὕδοντ᾽ ἀθρήσειε, θεοῖσι δὲ πᾶσι μετελθὼν</l>
<l n="335">πεφράδοι; οὐκ ἂν ἔγωγε τεὸν πρὸς δῶμα νεοίμην</l>
<l>ἐξ εὐνῆς ἀνστᾶσα, νεμεσσητὸν δέ κεν εἴη.</l>
<l>ἀλλ᾽ εἰ δή ῥ᾽ ἐθέλεις καί τοι φίλον ἔπλετο θυμῷ,</l>
<l>ἔστιν τοι θάλαμος, τόν τοι φίλος υἱὸς ἔτευξεν</l>
<l>Ἥφαιστος, πυκινὰς δὲ θύρας σταθμοῖσιν ἐπῆρσεν:</l>
<l n="340">ἔνθ᾽ ἴομεν κείοντες, ἐπεί νύ τοι εὔαδεν εὐνή.</l>
<l><milestone ed="P" unit="para" />τὴν δ᾽ ἀπαμειβόμενος προσέφη νεφεληγερέτα Ζεύς:</l>
<q direct="unspecified"><l>Ἥρη μήτε θεῶν τό γε δείδιθι μήτέ τιν᾽ ἀνδρῶν</l>
<l>ὄψεσθαι: τοῖόν τοι ἐγὼ νέφος ἀμφικαλύψω</l>
<l>χρύσεον: οὐδ᾽ ἂν νῶϊ διαδράκοι Ἠέλιός περ,</l>
<l n="345">οὗ τε καὶ ὀξύτατον πέλεται φάος εἰσοράασθαι.</l>
<l><milestone ed="P" unit="para" />ἦ ῥα καὶ ἀγκὰς ἔμαρπτε Κρόνου παῖς ἣν παράκοιτιν:</l>
<l>τοῖσι δ᾽ ὑπὸ χθὼν δῖα φύεν νεοθηλέα ποίην,</l>
<l>λωτόν θ᾽ ἑρσήεντα ἰδὲ κρόκον ἠδ᾽ ὑάκινθον</l>
<l>πυκνὸν καὶ μαλακόν, ὃς ἀπὸ χθονὸς ὑψόσ᾽ ἔεργε.</l>
<l n="350">τῷ ἔνι λεξάσθην, ἐπὶ δὲ νεφέλην ἕσσαντο</l>
<l>καλὴν χρυσείην: στιλπναὶ δ᾽ ἀπέπιπτον ἔερσαι.</l>
<milestone ed="p" n="352" unit="card" /></q>
<l><milestone ed="P" unit="para" />ὣς ὃ μὲν ἀτρέμας εὗδε πατὴρ ἀνὰ Γαργάρῳ ἄκρῳ,</l>
<l>ὕπνῳ καὶ φιλότητι δαμείς, ἔχε δ᾽ ἀγκὰς ἄκοιτιν:</l>
<l>βῆ δὲ θέειν ἐπὶ νῆας Ἀχαιῶν νήδυμος Ὕπνος</l>
<l n="355">ἀγγελίην ἐρέων γαιηόχῳ ἐννοσιγαίῳ:</l>
<l>ἀγχοῦ δ᾽ ἱστάμενος ἔπεα πτερόεντα προσηύδα:</l>
<q direct="unspecified"><l>πρόφρων νῦν Δαναοῖσι Ποσείδαον ἐπάμυνε,</l>
<l>καί σφιν κῦδος ὄπαζε μίνυνθά περ, ὄφρ᾽ ἔτι εὕδει</l>
<l>Ζεύς, ἐπεὶ αὐτῷ ἐγὼ μαλακὸν περὶ κῶμ᾽ ἐκάλυψα:</l>
<l n="360">Ἥρη δ᾽ ἐν φιλότητι παρήπαφεν εὐνηθῆναι.</l></q>
<l><milestone ed="P" unit="para" />ὣς εἰπὼν ὃ μὲν ᾤχετ᾽ ἐπὶ κλυτὰ φῦλ᾽ ἀνθρώπων,</l>
<l>τὸν δ᾽ ἔτι μᾶλλον ἀνῆκεν ἀμυνέμεναι Δαναοῖσιν.</l>
<l>αὐτίκα δ᾽ ἐν πρώτοισι μέγα προθορὼν ἐκέλευσεν:</l>
<l>Ἀργεῖοι καὶ δ᾽ αὖτε μεθίεμεν Ἕκτορι νίκην</l>
<l n="365">Πριαμίδῃ, ἵνα νῆας ἕλῃ καὶ κῦδος ἄρηται;</l>
<l>ἀλλ᾽ ὃ μὲν οὕτω φησὶ καὶ εὔχεται οὕνεκ᾽ Ἀχιλλεὺς</l>
<l>νηυσὶν ἔπι γλαφυρῇσι μένει κεχολωμένος ἦτορ:</l>
<l>κείνου δ᾽ οὔ τι λίην ποθὴ ἔσσεται, εἴ κεν οἳ ἄλλοι</l>
<l>ἡμεῖς ὀτρυνώμεθ᾽ ἀμυνέμεν ἀλλήλοισιν.</l>
<l n="370">ἀλλ᾽ ἄγεθ᾽ ὡς ἂν ἐγὼ εἴπω πειθώμεθα πάντες:</l>
<l>ἀσπίδες ὅσσαι ἄρισται ἐνὶ στρατῷ ἠδὲ μέγισται</l>
<l>ἑσσάμενοι, κεφαλὰς δὲ παναίθῃσιν κορύθεσσι</l>
<l>κρύψαντες, χερσίν τε τὰ μακρότατ᾽ ἔγχε᾽ ἑλόντες</l>
<l>ἴομεν: αὐτὰρ ἐγὼν ἡγήσομαι, οὐδ᾽ ἔτι φημὶ</l>
<l n="375">Ἕκτορα Πριαμίδην μενέειν μάλα περ μεμαῶτα.</l>
<l>ὃς δέ κ᾽ ἀνὴρ μενέχαρμος, ἔχει δ᾽ ὀλίγον σάκος ὤμῳ,</l>
<l>χείρονι φωτὶ δότω, ὃ δ᾽ ἐν ἀσπίδι μείζονι δύτω.</l>
<milestone ed="p" n="378" unit="card" /></q>
<l><milestone ed="P" unit="para" />ὣς ἔφαθ᾽, οἳ δ᾽ ἄρα τοῦ μάλα μὲν κλύον ἠδὲ πίθοντο:</l>
<l>τοὺς δ᾽ αὐτοὶ βασιλῆες ἐκόσμεον οὐτάμενοί περ</l>
<l n="380">Τυδεΐδης Ὀδυσεύς τε καὶ Ἀτρεΐδης Ἀγαμέμνων:</l>
<l>οἰχόμενοι δ᾽ ἐπὶ πάντας ἀρήϊα τεύχε᾽ ἄμειβον:</l>
<l>ἐσθλὰ μὲν ἐσθλὸς ἔδυνε, χέρεια δὲ χείρονι δόσκεν.</l>
<l>αὐτὰρ ἐπεί ῥ᾽ ἕσσαντο περὶ χροῒ νώροπα χαλκὸν</l>
<l>βάν ῥ᾽ ἴμεν: ἦρχε δ᾽ ἄρά σφι Ποσειδάων ἐνοσίχθων</l>
<l n="385">δεινὸν ἄορ τανύηκες ἔχων ἐν χειρὶ παχείῃ</l>
<l>εἴκελον ἀστεροπῇ: τῷ δ᾽ οὐ θέμις ἐστὶ μιγῆναι</l>
<l>ἐν δαῒ λευγαλέῃ, ἀλλὰ δέος ἰσχάνει ἄνδρας.</l>
<l><milestone ed="P" unit="para" />Τρῶας δ᾽ αὖθ᾽ ἑτέρωθεν ἐκόσμει φαίδιμος Ἕκτωρ.</l>
<l>δή ῥα τότ᾽ αἰνοτάτην ἔριδα πτολέμοιο τάνυσσαν</l>
<l n="390">κυανοχαῖτα Ποσειδάων καὶ φαίδιμος Ἕκτωρ,</l>
<l>ἤτοι ὃ μὲν Τρώεσσιν, ὃ δ᾽ Ἀργείοισιν ἀρήγων.</l>
<l>ἐκλύσθη δὲ θάλασσα ποτὶ κλισίας τε νέας τε</l>
<l>Ἀργείων: οἳ δὲ ξύνισαν μεγάλῳ ἀλαλητῷ.</l>
<l>οὔτε θαλάσσης κῦμα τόσον βοάᾳ ποτὶ χέρσον</l>
<l n="395">ποντόθεν ὀρνύμενον πνοιῇ Βορέω ἀλεγεινῇ:</l>
<l>οὔτε πυρὸς τόσσός γε ποτὶ βρόμος αἰθομένοιο</l>
<l>οὔρεος ἐν βήσσῃς, ὅτε τ᾽ ὤρετο καιέμεν ὕλην:</l>
<l>οὔτ᾽ ἄνεμος τόσσόν γε περὶ δρυσὶν ὑψικόμοισι</l>
<l>ἠπύει, ὅς τε μάλιστα μέγα βρέμεται χαλεπαίνων,</l>
<l n="400">ὅσση ἄρα Τρώων καὶ Ἀχαιῶν ἔπλετο φωνὴ</l>
<l>δεινὸν ἀϋσάντων, ὅτ᾽ ἐπ᾽ ἀλλήλοισιν ὄρουσαν.</l>
<milestone ed="p" n="402" unit="card" />
<l><milestone ed="P" unit="para" />Αἴαντος δὲ πρῶτος ἀκόντισε φαίδιμος Ἕκτωρ</l>
<l>ἔγχει, ἐπεὶ τέτραπτο πρὸς ἰθύ οἱ, οὐδ᾽ ἀφάμαρτε,</l>
<l>τῇ ῥα δύω τελαμῶνε περὶ στήθεσσι τετάσθην,</l>
<l n="405">ἤτοι ὃ μὲν σάκεος, ὃ δὲ φασγάνου ἀργυροήλου:</l>
<l>τώ οἱ ῥυσάσθην τέρενα χρόα. χώσατο δ᾽ Ἕκτωρ,</l>
<l>ὅττί ῥά οἱ βέλος ὠκὺ ἐτώσιον ἔκφυγε χειρός,</l>
<l>ἂψ δ᾽ ἑτάρων εἰς ἔθνος ἐχάζετο κῆρ᾽ ἀλεείνων.</l>
<l>τὸν μὲν ἔπειτ᾽ ἀπιόντα μέγας Τελαμώνιος Αἴας</l>
<l n="410">χερμαδίῳ, τά ῥα πολλὰ θοάων ἔχματα νηῶν</l>
<l>πὰρ ποσὶ μαρναμένων ἐκυλίνδετο, τῶν ἓν ἀείρας</l>
<l>στῆθος βεβλήκει ὑπὲρ ἄντυγος ἀγχόθι δειρῆς,</l>
<l>στρόμβον δ᾽ ὣς ἔσσευε βαλών, περὶ δ᾽ ἔδραμε πάντῃ.</l>
<l>ὡς δ᾽ ὅθ᾽ ὑπὸ πληγῆς πατρὸς Διὸς ἐξερίπῃ δρῦς</l>
<l n="415">πρόρριζος, δεινὴ δὲ θεείου γίγνεται ὀδμὴ</l>
<l>ἐξ αὐτῆς, τὸν δ᾽ οὔ περ ἔχει θράσος ὅς κεν ἴδηται</l>
<l>ἐγγὺς ἐών, χαλεπὸς δὲ Διὸς μεγάλοιο κεραυνός,</l>
<l>ὣς ἔπεσ᾽ Ἕκτορος ὦκα χαμαὶ μένος ἐν κονίῃσι:</l>
<l>χειρὸς δ᾽ ἔκβαλεν ἔγχος, ἐπ᾽ αὐτῷ δ᾽ ἀσπὶς ἑάφθη</l>
<l n="420">καὶ κόρυς, ἀμφὶ δέ οἱ βράχε τεύχεα ποικίλα χαλκῷ.</l>
<l>οἳ δὲ μέγα ἰάχοντες ἐπέδραμον υἷες Ἀχαιῶν</l>
<l>ἐλπόμενοι ἐρύεσθαι, ἀκόντιζον δὲ θαμειὰς</l>
<l>αἰχμάς: ἀλλ᾽ οὔ τις ἐδυνήσατο ποιμένα λαῶν</l>
<l>οὐτάσαι οὐδὲ βαλεῖν: πρὶν γὰρ περίβησαν ἄριστοι</l>
<l n="425">Πουλυδάμας τε καὶ Αἰνείας καὶ δῖος Ἀγήνωρ</l>
<l>Σαρπηδών τ᾽ ἀρχὸς Λυκίων καὶ Γλαῦκος ἀμύμων.</l>
<l>τῶν δ᾽ ἄλλων οὔ τίς εὑ ἀκήδεσεν, ἀλλὰ πάροιθεν</l>
<l>ἀσπίδας εὐκύκλους σχέθον αὐτοῦ. τὸν δ᾽ ἄρ᾽ ἑταῖροι</l>
<l>χερσὶν ἀείραντες φέρον ἐκ πόνου, ὄφρ᾽ ἵκεθ᾽ ἵππους</l>
<l n="430">ὠκέας, οἵ οἱ ὄπισθε μάχης ἠδὲ πτολέμοιο</l>
<l>ἕστασαν ἡνίοχόν τε καὶ ἅρματα ποικίλ᾽ ἔχοντες:</l>
<l>οἳ τόν γε προτὶ ἄστυ φέρον βαρέα στενάχοντα.</l>
<l><milestone ed="P" unit="para" />ἀλλ᾽ ὅτε δὴ πόρον ἷξον ἐϋρρεῖος ποταμοῖο</l>
<l>Ξάνθου δινήεντος, ὃν ἀθάνατος τέκετο Ζεύς,</l>
<l n="435">ἔνθά μιν ἐξ ἵππων πέλασαν χθονί, κὰδ δέ οἱ ὕδωρ</l>
<l>χεῦαν: ὃ δ᾽ ἀμπνύνθη καὶ ἀνέδρακεν ὀφθαλμοῖσιν,</l>
<l>ἑζόμενος δ᾽ ἐπὶ γοῦνα κελαινεφὲς αἷμ᾽ ἀπέμεσσεν:</l>
<l>αὖτις δ᾽ ἐξοπίσω πλῆτο χθονί, τὼ δέ οἱ ὄσσε</l>
<l>νὺξ ἐκάλυψε μέλαινα: βέλος δ᾽ ἔτι θυμὸν ἐδάμνα.</l>
<milestone ed="p" n="440" unit="card" /></q>
<l n="440"><milestone ed="P" unit="para" />Ἀργεῖοι δ᾽ ὡς οὖν ἴδον Ἕκτορα νόσφι κιόντα</l>
<l>μᾶλλον ἐπὶ Τρώεσσι θόρον, μνήσαντο δὲ χάρμης.</l>
<l>ἔνθα πολὺ πρώτιστος Ὀϊλῆος ταχὺς Αἴας</l>
<l>Σάτνιον οὔτασε δουρὶ μετάλμενος ὀξυόεντι</l>
<l>Ἠνοπίδην, ὃν ἄρα νύμφη τέκε νηῒς ἀμύμων</l>
<l n="445">Ἤνοπι βουκολέοντι παρ᾽ ὄχθας Σατνιόεντος.</l>
<l>τὸν μὲν Ὀϊλιάδης δουρὶ κλυτὸς ἐγγύθεν ἐλθὼν</l>
<l>οὖτα κατὰ λαπάρην: ὃ δ᾽ ἀνετράπετ᾽, ἀμφὶ δ᾽ ἄρ᾽ αὐτῷ</l>
<l>Τρῶες καὶ Δαναοὶ σύναγον κρατερὴν ὑσμίνην.</l>
<l>τῷ δ᾽ ἐπὶ Πουλυδάμας ἐγχέσπαλος ἦλθεν ἀμύντωρ</l>
<l n="450">Πανθοΐδης, βάλε δὲ Προθοήνορα δεξιὸν ὦμον</l>
<l>υἱὸν Ἀρηϊλύκοιο, δι᾽ ὤμου δ᾽ ὄβριμον ἔγχος</l>
<l>ἔσχεν, ὃ δ᾽ ἐν κονίῃσι πεσὼν ἕλε γαῖαν ἀγοστῷ.</l>
<l>Πουλυδάμας δ᾽ ἔκπαγλον ἐπεύξατο μακρὸν ἀΰσας:</l>
<l>οὐ μὰν αὖτ᾽ ὀΐω μεγαθύμου Πανθοΐδαο</l>
<l n="455">χειρὸς ἄπο στιβαρῆς ἅλιον πηδῆσαι ἄκοντα,</l>
<l>ἀλλά τις Ἀργείων κόμισε χροΐ, καί μιν ὀΐω</l>
<l>αὐτῷ σκηπτόμενον κατίμεν δόμον Ἄϊδος εἴσω.</l></q>
<l><milestone ed="P" unit="para" />ὣς ἔφατ᾽, Ἀργείοισι δ᾽ ἄχος γένετ᾽ εὐξαμένοιο:</l>
<l>Αἴαντι δὲ μάλιστα δαΐφρονι θυμὸν ὄρινε</l>
<l n="460">τῷ Τελαμωνιάδῃ: τοῦ γὰρ πέσεν ἄγχι μάλιστα.</l>
<l>καρπαλίμως δ᾽ ἀπιόντος ἀκόντισε δουρὶ φαεινῷ.</l>
<l>Πουλυδάμας δ᾽ αὐτὸς μὲν ἀλεύατο κῆρα μέλαιναν</l>
<l>λικριφὶς ἀΐξας, κόμισεν δ᾽ Ἀντήνορος υἱὸς</l>
<l>Ἀρχέλοχος: τῷ γάρ ῥα θεοὶ βούλευσαν ὄλεθρον.</l>
<l n="465">τόν ῥ᾽ ἔβαλεν κεφαλῆς τε καὶ αὐχένος ἐν συνεοχμῷ,</l>
<l>νείατον ἀστράγαλον, ἀπὸ δ᾽ ἄμφω κέρσε τένοντε:</l>
<l>τοῦ δὲ πολὺ προτέρη κεφαλὴ στόμα τε ῥῖνές τε</l>
<l>οὔδεϊ πλῆντ᾽ ἤ περ κνῆμαι καὶ γοῦνα πεσόντος.</l>
<l>Αἴας δ᾽ αὖτ᾽ ἐγέγωνεν ἀμύμονι Πουλυδάμαντι:</l>
<l n="470">φράζεο Πουλυδάμα καί μοι νημερτὲς ἐνίσπες</l>
<l>ἦ ῥ᾽ οὐχ οὗτος ἀνὴρ Προθοήνορος ἀντὶ πεφάσθαι</l>
<l>ἄξιος; οὐ μέν μοι κακὸς εἴδεται οὐδὲ κακῶν ἔξ,</l>
<l>ἀλλὰ κασίγνητος Ἀντήνορος ἱπποδάμοιο</l>
<l>ἢ πάϊς: αὐτῷ γὰρ γενεὴν ἄγχιστα ἐῴκει.</l>
<milestone ed="p" n="475" unit="card" />
<l n="475"><milestone ed="P" unit="para" />ἦ ῥ᾽ εὖ γιγνώσκων, Τρῶας δ᾽ ἄχος ἔλλαβε θυμόν.</l>
<l>ἔνθ᾽ Ἀκάμας Πρόμαχον Βοιώτιον οὔτασε δουρὶ</l>
<l>ἀμφὶ κασιγνήτῳ βεβαώς: ὃ δ᾽ ὕφελκε ποδοῖιν.</l>
<l>τῷ δ᾽ Ἀκάμας ἔκπαγλον ἐπεύξατο μακρὸν ἀΰσας:</l>
<l>Ἀργεῖοι ἰόμωροι ἀπειλάων ἀκόρητοι</l>
<l n="480">οὔ θην οἴοισίν γε πόνος τ᾽ ἔσεται καὶ ὀϊζὺς</l>
<l>ἡμῖν, ἀλλά ποθ᾽ ὧδε κατακτενέεσθε καὶ ὔμμες.</l>
<l>φράζεσθ᾽ ὡς ὑμῖν Πρόμαχος δεδμημένος εὕδει</l>
<l>ἔγχει ἐμῷ, ἵνα μή τι κασιγνήτοιό γε ποινὴ</l>
<l>δηρὸν ἄτιτος ἔῃ: τὼ καί κέ τις εὔχεται ἀνὴρ</l>
<l n="485">γνωτὸν ἐνὶ μεγάροισιν ἀρῆς ἀλκτῆρα λιπέσθαι.</l></q>
<l><milestone ed="P" unit="para" />ὣς ἔφατ᾽, Ἀργείοισι δ᾽ ἄχος γένετ᾽ εὐξαμένοιο:</l>
<l>Πηνέλεῳ δὲ μάλιστα δαΐφρονι θυμὸν ὄρινεν:</l>
<l>ὁρμήθη δ᾽ Ἀκάμαντος: ὃ δ᾽ οὐχ ὑπέμεινεν ἐρωὴν</l>
<l>Πηνελέωο ἄνακτος: ὃ δ᾽ οὔτασεν Ἰλιονῆα</l>
<l n="490">υἱὸν Φόρβαντος πολυμήλου, τόν ῥα μάλιστα</l>
<l>Ἑρμείας Τρώων ἐφίλει καὶ κτῆσιν ὄπασσε:</l>
<l>τῷ δ᾽ ἄρ᾽ ὑπὸ μήτηρ μοῦνον τέκεν Ἰλιονῆα.</l>
<l>τὸν τόθ᾽ ὑπ᾽ ὀφρύος οὖτα κατ᾽ ὀφθαλμοῖο θέμεθλα,</l>
<l>ἐκ δ᾽ ὦσε γλήνην: δόρυ δ᾽ ὀφθαλμοῖο διὰ πρὸ</l>
<l n="495">καὶ διὰ ἰνίου ἦλθεν, ὃ δ᾽ ἕζετο χεῖρε πετάσσας</l>
<l>ἄμφω: Πηνέλεως δὲ ἐρυσσάμενος ξίφος ὀξὺ</l>
<l>αὐχένα μέσσον ἔλασσεν, ἀπήραξεν δὲ χαμᾶζε</l>
<l>αὐτῇ σὺν πήληκι κάρη: ἔτι δ᾽ ὄβριμον ἔγχος</l>
<l>ἦεν ἐν ὀφθαλμῷ: ὃ δὲ φὴ κώδειαν ἀνασχὼν</l>
<l n="500">πέφραδέ τε Τρώεσσι καὶ εὐχόμενος ἔπος ηὔδα:</l>
<q direct="unspecified"><l>εἰπέμεναί μοι Τρῶες ἀγαυοῦ Ἰλιονῆος</l>
<l>πατρὶ φίλῳ καὶ μητρὶ γοήμεναι ἐν μεγάροισιν:</l>
<l>οὐδὲ γὰρ ἣ Προμάχοιο δάμαρ Ἀλεγηνορίδαο</l>
<l>ἀνδρὶ φίλῳ ἐλθόντι γανύσσεται, ὁππότε κεν δὴ</l>
<l n="505">ἐκ Τροίης σὺν νηυσὶ νεώμεθα κοῦροι Ἀχαιῶν.</l>
<milestone ed="p" n="506" unit="card" /></q>
<l><milestone ed="P" unit="para" />ὣς φάτο, τοὺς δ᾽ ἄρα πάντας ὑπὸ τρόμος ἔλλαβε γυῖα,</l>
<l>πάπτηνεν δὲ ἕκαστος ὅπῃ φύγοι αἰπὺν ὄλεθρον.</l>
<l><milestone ed="P" unit="para" />ἔσπετε νῦν μοι Μοῦσαι Ὀλύμπια δώματ᾽ ἔχουσαι</l>
<l>ὅς τις δὴ πρῶτος βροτόεντ᾽ ἀνδράγρι᾽ Ἀχαιῶν</l>
<l n="510">ἤρατ᾽, ἐπεί ῥ᾽ ἔκλινε μάχην κλυτὸς ἐννοσίγαιος.</l>
<l>Αἴας ῥα πρῶτος Τελαμώνιος Ὕρτιον οὖτα</l>
<l>Γυρτιάδην Μυσῶν ἡγήτορα καρτεροθύμων:</l>
<l>Φάλκην δ᾽ Ἀντίλοχος καὶ Μέρμερον ἐξενάριξε:</l>
<l>Μηριόνης δὲ Μόρυν τε καὶ Ἱπποτίωνα κατέκτα,</l>
<l n="515">Τεῦκρος δὲ Προθόωνά τ᾽ ἐνήρατο καὶ Περιφήτην:</l>
<l>Ἀτρεΐδης δ᾽ ἄρ᾽ ἔπειθ᾽ Ὑπερήνορα ποιμένα λαῶν</l>
<l>οὖτα κατὰ λαπάρην, διὰ δ᾽ ἔντερα χαλκὸς ἄφυσσε</l>
<l>δῃώσας: ψυχὴ δὲ κατ᾽ οὐταμένην ὠτειλὴν</l>
<l>ἔσσυτ᾽ ἐπειγομένη, τὸν δὲ σκότος ὄσσε κάλυψε.</l>
<l n="520">πλείστους δ᾽ Αἴας εἷλεν Ὀϊλῆος ταχὺς υἱός:</l>
<l>οὐ γάρ οἵ τις ὁμοῖος ἐπισπέσθαι ποσὶν ἦεν</l>
<l>ἀνδρῶν τρεσσάντων, ὅτε τε Ζεὺς ἐν φόβον ὄρσῃ.</l>
</div1></body></text></TEI.2>