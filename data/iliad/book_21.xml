<?xml version="1.0" encoding="utf-8"?>
<TEI.2><text><body><div1 type="Book" n="21" org="uniform" sample="complete">
<milestone ed="p" n="1" unit="card" />
<l>ἀλλ᾽ ὅτε δὴ πόρον ἷξον ἐϋρρεῖος ποταμοῖο</l>
<l>Ξάνθου δινήεντος, ὃν ἀθάνατος τέκετο Ζεύς,</l>
<l>ἔνθα διατμήξας τοὺς μὲν πεδίον δὲ δίωκε</l>
<l>πρὸς πόλιν, ᾗ περ Ἀχαιοὶ ἀτυζόμενοι φοβέοντο</l>
<l n="5">ἤματι τῷ προτέρῳ, ὅτε μαίνετο φαίδιμος Ἕκτωρ:</l>
<l>τῇ ῥ᾽ οἵ γε προχέοντο πεφυζότες, ἠέρα δ᾽ Ἥρη</l>
<l>πίτνα πρόσθε βαθεῖαν ἐρυκέμεν: ἡμίσεες δὲ</l>
<l>ἐς ποταμὸν εἰλεῦντο βαθύρροον ἀργυροδίνην,</l>
<l>ἐν δ᾽ ἔπεσον μεγάλῳ πατάγῳ, βράχε δ᾽ αἰπὰ ῥέεθρα,</l>
<l n="10">ὄχθαι δ᾽ ἀμφὶ περὶ μεγάλ᾽ ἴαχον: οἳ δ᾽ ἀλαλητῷ</l>
<l>ἔννεον ἔνθα καὶ ἔνθα ἑλισσόμενοι περὶ δίνας.</l>
<l>ὡς δ᾽ ὅθ᾽ ὑπὸ ῥιπῆς πυρὸς ἀκρίδες ἠερέθονται</l>
<l>φευγέμεναι ποταμὸν δέ: τὸ δὲ φλέγει ἀκάματον πῦρ</l>
<l>ὄρμενον ἐξαίφνης, ταὶ δὲ πτώσσουσι καθ᾽ ὕδωρ:</l>
<l n="15">ὣς ὑπ᾽ Ἀχιλλῆος Ξάνθου βαθυδινήεντος</l>
<l>πλῆτο ῥόος κελάδων ἐπιμὶξ ἵππων τε καὶ ἀνδρῶν.</l>
<l><milestone ed="P" unit="para" />αὐτὰρ ὃ διογενὴς δόρυ μὲν λίπεν αὐτοῦ ἐπ᾽ ὄχθῃ</l>
<l>κεκλιμένον μυρίκῃσιν, ὃ δ᾽ ἔσθορε δαίμονι ἶσος</l>
<l>φάσγανον οἶον ἔχων, κακὰ δὲ φρεσὶ μήδετο ἔργα,</l>
<l n="20">τύπτε δ᾽ ἐπιστροφάδην: τῶν δὲ στόνος ὄρνυτ᾽ ἀεικὴς</l>
<l>ἄορι θεινομένων, ἐρυθαίνετο δ᾽ αἵματι ὕδωρ.</l>
<l>ὡς δ᾽ ὑπὸ δελφῖνος μεγακήτεος ἰχθύες ἄλλοι</l>
<l>φεύγοντες πιμπλᾶσι μυχοὺς λιμένος εὐόρμου</l>
<l>δειδιότες: μάλα γάρ τε κατεσθίει ὅν κε λάβῃσιν:</l>
<l n="25">ὣς Τρῶες ποταμοῖο κατὰ δεινοῖο ῥέεθρα</l>
<l>πτῶσσον ὑπὸ κρημνούς. ὃ δ᾽ ἐπεὶ κάμε χεῖρας ἐναίρων,</l>
<l>ζωοὺς ἐκ ποταμοῖο δυώδεκα λέξατο κούρους</l>
<l>ποινὴν Πατρόκλοιο Μενοιτιάδαο θανόντος:</l>
<l>τοὺς ἐξῆγε θύραζε τεθηπότας ἠΰτε νεβρούς,</l>
<l n="30">δῆσε δ᾽ ὀπίσσω χεῖρας ἐϋτμήτοισιν ἱμᾶσι,</l>
<l>τοὺς αὐτοὶ φορέεσκον ἐπὶ στρεπτοῖσι χιτῶσι,</l>
<l>δῶκε δ᾽ ἑταίροισιν κατάγειν κοίλας ἐπὶ νῆας.</l>
<l>αὐτὰρ ὃ ἂψ ἐπόρουσε δαϊζέμεναι μενεαίνων.</l>
<milestone ed="p" n="34" unit="card" />
<l><milestone ed="P" unit="para" />ἔνθ᾽ υἷι Πριάμοιο συνήντετο Δαρδανίδαο</l>
<l n="35">ἐκ ποταμοῦ φεύγοντι Λυκάονι, τόν ῥά ποτ᾽ αὐτὸς</l>
<l>ἦγε λαβὼν ἐκ πατρὸς ἀλωῆς οὐκ ἐθέλοντα</l>
<l>ἐννύχιος προμολών: ὃ δ᾽ ἐρινεὸν ὀξέϊ χαλκῷ</l>
<l>τάμνε νέους ὄρπηκας, ἵν᾽ ἅρματος ἄντυγες εἶεν:</l>
<l>τῷ δ᾽ ἄρ᾽ ἀνώϊστον κακὸν ἤλυθε δῖος Ἀχιλλεύς.</l>
<l n="40">καὶ τότε μέν μιν Λῆμνον ἐϋκτιμένην ἐπέρασσε</l>
<l>νηυσὶν ἄγων, ἀτὰρ υἱὸς Ἰήσονος ὦνον ἔδωκε:</l>
<l>κεῖθεν δὲ ξεῖνός μιν ἐλύσατο πολλὰ δ᾽ ἔδωκεν</l>
<l>Ἴμβριος Ἠετίων, πέμψεν δ᾽ ἐς δῖαν Ἀρίσβην:</l>
<l>ἔνθεν ὑπεκπροφυγὼν πατρώϊον ἵκετο δῶμα.</l>
<l n="45">ἕνδεκα δ᾽ ἤματα θυμὸν ἐτέρπετο οἷσι φίλοισιν</l>
<l>ἐλθὼν ἐκ Λήμνοιο: δυωδεκάτῃ δέ μιν αὖτις</l>
<l>χερσὶν Ἀχιλλῆος θεὸς ἔμβαλεν, ὅς μιν ἔμελλε</l>
<l>πέμψειν εἰς Ἀΐδαο καὶ οὐκ ἐθέλοντα νέεσθαι.</l>
<l>τὸν δ᾽ ὡς οὖν ἐνόησε ποδάρκης δῖος Ἀχιλλεὺς</l>
<l n="50">γυμνὸν ἄτερ κόρυθός τε καὶ ἀσπίδος, οὐδ᾽ ἔχεν ἔγχος,</l>
<l>ἀλλὰ τὰ μέν ῥ᾽ ἀπὸ πάντα χαμαὶ βάλε: τεῖρε γὰρ ἱδρὼς</l>
<l>φεύγοντ᾽ ἐκ ποταμοῦ, κάματος δ᾽ ὑπὸ γούνατ᾽ ἐδάμνα:</l>
<l>ὀχθήσας δ᾽ ἄρα εἶπε πρὸς ὃν μεγαλήτορα θυμόν:</l>
<q direct="unspecified"><l>ὢ πόποι ἦ μέγα θαῦμα τόδ᾽ ὀφθαλμοῖσιν ὁρῶμαι:</l>
<l n="55">ἦ μάλα δὴ Τρῶες μεγαλήτορες οὕς περ ἔπεφνον</l>
<l>αὖτις ἀναστήσονται ὑπὸ ζόφου ἠερόεντος,</l>
<l>οἷον δὴ καὶ ὅδ᾽ ἦλθε φυγὼν ὕπο νηλεὲς ἦμαρ</l>
<l>Λῆμνον ἐς ἠγαθέην πεπερημένος: οὐδέ μιν ἔσχε</l>
<l>πόντος ἁλὸς πολιῆς, ὃ πολέας ἀέκοντας ἐρύκει.</l>
<l n="60">ἀλλ᾽ ἄγε δὴ καὶ δουρὸς ἀκωκῆς ἡμετέροιο</l>
<l>γεύσεται, ὄφρα ἴδωμαι ἐνὶ φρεσὶν ἠδὲ δαείω</l>
<l>ἢ ἄρ᾽ ὁμῶς καὶ κεῖθεν ἐλεύσεται, ἦ μιν ἐρύξει</l>
<l>γῆ φυσίζοος, ἥ τε κατὰ κρατερόν περ ἐρύκει.</l></q>
<milestone ed="p" n="64" unit="card" />
<l><milestone ed="P" unit="para" />ὣς ὅρμαινε μένων: ὃ δέ οἱ σχεδὸν ἦλθε τεθηπὼς</l>
<l n="65">γούνων ἅψασθαι μεμαώς, περὶ δ᾽ ἤθελε θυμῷ</l>
<l>ἐκφυγέειν θάνατόν τε κακὸν καὶ κῆρα μέλαιναν.</l>
<l>ἤτοι ὃ μὲν δόρυ μακρὸν ἀνέσχετο δῖος Ἀχιλλεὺς</l>
<l>οὐτάμεναι μεμαώς, ὃ δ᾽ ὑπέδραμε καὶ λάβε γούνων</l>
<l>κύψας: ἐγχείη δ᾽ ἄρ᾽ ὑπὲρ νώτου ἐνὶ γαίῃ</l>
<l n="70">ἔστη ἱεμένη χροὸς ἄμεναι ἀνδρομέοιο.</l>
<l>αὐτὰρ ὃ τῇ ἑτέρῃ μὲν ἑλὼν ἐλλίσσετο γούνων,</l>
<l>τῇ δ᾽ ἑτέρῃ ἔχεν ἔγχος ἀκαχμένον οὐδὲ μεθίει:</l>
<l>καί μιν φωνήσας ἔπεα πτερόεντα προσηύδα:</l>
<q direct="unspecified"><l>γουνοῦμαι σ᾽ Ἀχιλεῦ: σὺ δέ μ᾽ αἴδεο καί μ᾽ ἐλέησον:</l>
<l n="75">ἀντί τοί εἰμ᾽ ἱκέταο διοτρεφὲς αἰδοίοιο:</l>
<l>πὰρ γὰρ σοὶ πρώτῳ πασάμην Δημήτερος ἀκτὴν</l>
<l>ἤματι τῷ ὅτε μ᾽ εἷλες ἐϋκτιμένῃ ἐν ἀλωῇ,</l>
<l>καί μ᾽ ἐπέρασσας ἄνευθεν ἄγων πατρός τε φίλων τε</l>
<l>Λῆμνον ἐς ἠγαθέην, ἑκατόμβοιον δέ τοι ἦλφον.</l>
<l n="80">νῦν δὲ λύμην τρὶς τόσσα πορών: ἠὼς δέ μοί ἐστιν</l>
<l>ἥδε δυωδεκάτη, ὅτ᾽ ἐς Ἴλιον εἰλήλουθα</l>
<l>πολλὰ παθών: νῦν αὖ με τεῇς ἐν χερσὶν ἔθηκε</l>
<l>μοῖρ᾽ ὀλοή: μέλλω που ἀπεχθέσθαι Διὶ πατρί,</l>
<l>ὅς με σοὶ αὖτις δῶκε: μινυνθάδιον δέ με μήτηρ</l>
<l n="85">γείνατο Λαοθόη θυγάτηρ Ἄλταο γέροντος</l>
<l>Ἄλτεω, ὃς Λελέγεσσι φιλοπτολέμοισιν ἀνάσσει</l>
<l>Πήδασον αἰπήεσσαν ἔχων ἐπὶ Σατνιόεντι.</l>
<l>τοῦ δ᾽ ἔχε θυγατέρα Πρίαμος, πολλὰς δὲ καὶ ἄλλας:</l>
<l>τῆς δὲ δύω γενόμεσθα, σὺ δ᾽ ἄμφω δειροτομήσεις,</l>
<l n="90">ἤτοι τὸν πρώτοισι μετὰ πρυλέεσσι δάμασσας</l>
<l>ἀντίθεον Πολύδωρον, ἐπεὶ βάλες ὀξέϊ δουρί:</l>
<l>νῦν δὲ δὴ ἐνθάδ᾽ ἐμοὶ κακὸν ἔσσεται: οὐ γὰρ ὀΐω</l>
<l>σὰς χεῖρας φεύξεσθαι, ἐπεί ῥ᾽ ἐπέλασσέ γε δαίμων.</l>
<l>ἄλλο δέ τοι ἐρέω, σὺ δ᾽ ἐνὶ φρεσὶ βάλλεο σῇσι:</l>
<l n="95">μή με κτεῖν᾽, ἐπεὶ οὐχ ὁμογάστριος Ἕκτορός εἰμι,</l>
<l>ὅς τοι ἑταῖρον ἔπεφνεν ἐνηέα τε κρατερόν τε.</l>
<milestone ed="p" n="97" unit="card" /></q>
<l><milestone ed="P" unit="para" />ὣς ἄρα μιν Πριάμοιο προσηύδα φαίδιμος υἱὸς</l>
<q direct="unspecified"><l>λισσόμενος ἐπέεσσιν, ἀμείλικτον δ᾽ ὄπ᾽ ἄκουσε:</l>
<l>νήπιε μή μοι ἄποινα πιφαύσκεο μηδ᾽ ἀγόρευε:</l>
<l n="100">πρὶν μὲν γὰρ Πάτροκλον ἐπισπεῖν αἴσιμον ἦμαρ</l>
<l>τόφρά τί μοι πεφιδέσθαι ἐνὶ φρεσὶ φίλτερον ἦεν</l>
<l>Τρώων, καὶ πολλοὺς ζωοὺς ἕλον ἠδ᾽ ἐπέρασσα:</l>
<l>νῦν δ᾽ οὐκ ἔσθ᾽ ὅς τις θάνατον φύγῃ ὅν κε θεός γε</l>
<l>Ἰλίου προπάροιθεν ἐμῇς ἐν χερσὶ βάλῃσι</l>
<l n="105">καὶ πάντων Τρώων, περὶ δ᾽ αὖ Πριάμοιό γε παίδων.</l>
<l>ἀλλὰ φίλος θάνε καὶ σύ: τί ἦ ὀλοφύρεαι οὕτως;</l>
<l>κάτθανε καὶ Πάτροκλος, ὅ περ σέο πολλὸν ἀμείνων.</l>
<l>οὐχ ὁράᾳς οἷος καὶ ἐγὼ καλός τε μέγας τε;</l>
<l>πατρὸς δ᾽ εἴμ᾽ ἀγαθοῖο, θεὰ δέ με γείνατο μήτηρ:</l>
<l n="110">ἀλλ᾽ ἔπι τοι καὶ ἐμοὶ θάνατος καὶ μοῖρα κραταιή:</l>
<l>ἔσσεται ἢ ἠὼς ἢ δείλη ἢ μέσον ἦμαρ</l>
<l>ὁππότε τις καὶ ἐμεῖο Ἄρῃ ἐκ θυμὸν ἕληται</l>
<l>ἢ ὅ γε δουρὶ βαλὼν ἢ ἀπὸ νευρῆφιν ὀϊστῷ.</l></q>
<l><milestone ed="P" unit="para" />ὣς φάτο, τοῦ δ᾽ αὐτοῦ λύτο γούνατα καὶ φίλον ἦτορ:</l>
<l n="115">ἔγχος μέν ῥ᾽ ἀφέηκεν, ὃ δ᾽ ἕζετο χεῖρε πετάσσας</l>
<l>ἀμφοτέρας: Ἀχιλεὺς δὲ ἐρυσσάμενος ξίφος ὀξὺ</l>
<l>τύψε κατὰ κληῗδα παρ᾽ αὐχένα, πᾶν δέ οἱ εἴσω</l>
<l>δῦ ξίφος ἄμφηκες: ὃ δ᾽ ἄρα πρηνὴς ἐπὶ γαίῃ</l>
<l>κεῖτο ταθείς, ἐκ δ᾽ αἷμα μέλαν ῥέε, δεῦε δὲ γαῖαν.</l>
<l n="120">τὸν δ᾽ Ἀχιλεὺς ποταμὸν δὲ λαβὼν ποδὸς ἧκε φέρεσθαι,</l>
<l>καί οἱ ἐπευχόμενος ἔπεα πτερόεντ᾽ ἀγόρευεν:</l>
<q direct="unspecified"><l>ἐνταυθοῖ νῦν κεῖσο μετ᾽ ἰχθύσιν, οἵ σ᾽ ὠτειλὴν</l>
<l>αἷμ᾽ ἀπολιχμήσονται ἀκηδέες: οὐδέ σε μήτηρ</l>
<l>ἐνθεμένη λεχέεσσι γοήσεται, ἀλλὰ Σκάμανδρος</l>
<l n="125">οἴσει δινήεις εἴσω ἁλὸς εὐρέα κόλπον:</l>
<l>θρῴσκων τις κατὰ κῦμα μέλαιναν φρῖχ᾽ ὑπαΐξει</l>
<l>ἰχθύς, ὅς κε φάγῃσι Λυκάονος ἀργέτα δημόν.</l>
<l>φθείρεσθ᾽ εἰς ὅ κεν ἄστυ κιχείομεν Ἰλίου ἱρῆς</l>
<l>ὑμεῖς μὲν φεύγοντες, ἐγὼ δ᾽ ὄπιθεν κεραΐζων.</l>
<l n="130">οὐδ᾽ ὑμῖν ποταμός περ ἐΰρροος ἀργυροδίνης</l>
<l>ἀρκέσει, ᾧ δὴ δηθὰ πολέας ἱερεύετε ταύρους,</l>
<l>ζωοὺς δ᾽ ἐν δίνῃσι καθίετε μώνυχας ἵππους.</l>
<l>ἀλλὰ καὶ ὧς ὀλέεσθε κακὸν μόρον, εἰς ὅ κε πάντες</l>
<l>τίσετε Πατρόκλοιο φόνον καὶ λοιγὸν Ἀχαιῶν,</l>
<l n="135">οὓς ἐπὶ νηυσὶ θοῇσιν ἐπέφνετε νόσφιν ἐμεῖο.</l>
<milestone ed="p" n="136" unit="card" /></q>
<l><milestone ed="P" unit="para" />ὣς ἄρ᾽ ἔφη, ποταμὸς δὲ χολώσατο κηρόθι μᾶλλον,</l>
<l>ὅρμηνεν δ᾽ ἀνὰ θυμὸν ὅπως παύσειε πόνοιο</l>
<l>δῖον Ἀχιλλῆα, Τρώεσσι δὲ λοιγὸν ἀλάλκοι.</l>
<l>τόφρα δὲ Πηλέος υἱὸς ἔχων δολιχόσκιον ἔγχος</l>
<l n="140">Ἀστεροπαίῳ ἐπᾶλτο κατακτάμεναι μενεαίνων</l>
<l>υἱέϊ Πηλεγόνος: τὸν δ᾽ Ἀξιὸς εὐρυρέεθρος</l>
<l>γείνατο καὶ Περίβοια Ἀκεσσαμενοῖο θυγατρῶν</l>
<l>πρεσβυτάτη: τῇ γάρ ῥα μίγη ποταμὸς βαθυδίνης.</l>
<l>τῷ ῥ᾽ Ἀχιλεὺς ἐπόρουσεν, ὃ δ᾽ ἀντίος ἐκ ποταμοῖο</l>
<l n="145">ἔστη ἔχων δύο δοῦρε: μένος δέ οἱ ἐν φρεσὶ θῆκε</l>
<l>Ξάνθος, ἐπεὶ κεχόλωτο δαϊκταμένων αἰζηῶν,</l>
<l>τοὺς Ἀχιλεὺς ἐδάϊζε κατὰ ῥόον οὐδ᾽ ἐλέαιρεν.</l>
<l>οἳ δ᾽ ὅτε δὴ σχεδὸν ἦσαν ἐπ᾽ ἀλλήλοισιν ἰόντες,</l>
<l>τὸν πρότερος προσέειπε ποδάρκης δῖος Ἀχιλλεύς:</l>
<q direct="unspecified"><l n="150">τίς πόθεν εἰς ἀνδρῶν ὅ μευ ἔτλης ἀντίος ἐλθεῖν;</l>
<l>δυστήνων δέ τε παῖδες ἐμῷ μένει ἀντιόωσι.</l></q>
<l><milestone ed="P" unit="para" />τὸν δ᾽ αὖ Πηλεγόνος προσεφώνεε φαίδιμος υἱός:</l>
<q direct="unspecified"><l>Πηλεΐδη μεγάθυμε τί ἦ γενεὴν ἐρεείνεις;</l>
<l>εἴμ᾽ ἐκ Παιονίης ἐριβώλου τηλόθ᾽ ἐούσης</l>
<l n="155">Παίονας ἄνδρας ἄγων δολιχεγχέας: ἥδε δέ μοι νῦν</l>
<l>ἠὼς ἑνδεκάτη ὅτε Ἴλιον εἰλήλουθα.</l>
<l>αὐτὰρ ἐμοὶ γενεὴ ἐξ Ἀξιοῦ εὐρὺ ῥέοντος</l>
<l>Ἀξιοῦ, ὃς κάλλιστον ὕδωρ ἐπὶ γαῖαν ἵησιν,</l>
<l>ὃς τέκε Πηλεγόνα κλυτὸν ἔγχεϊ: τὸν δ᾽ ἐμέ φασι</l>
<l n="160">γείνασθαι: νῦν αὖτε μαχώμεθα φαίδιμ᾽ Ἀχιλλεῦ.</l>
<milestone ed="p" n="161" unit="card" /></q>
<l><milestone ed="P" unit="para" />ὣς φάτ᾽ ἀπειλήσας, ὃ δ᾽ ἀνέσχετο δῖος Ἀχιλλεὺς</l>
<l>Πηλιάδα μελίην: ὃ δ᾽ ἁμαρτῇ δούρασιν ἀμφὶς</l>
<l>ἥρως Ἀστεροπαῖος, ἐπεὶ περιδέξιος ἦεν.</l>
<l>καί ῥ᾽ ἑτέρῳ μὲν δουρὶ σάκος βάλεν, οὐδὲ διὰ πρὸ</l>
<l n="165">ῥῆξε σάκος: χρυσὸς γὰρ ἐρύκακε δῶρα θεοῖο:</l>
<l>τῷ δ᾽ ἑτέρῳ μιν πῆχυν ἐπιγράβδην βάλε χειρὸς</l>
<l>δεξιτερῆς, σύτο δ᾽ αἷμα κελαινεφές: ἣ δ᾽ ὑπὲρ αὐτοῦ</l>
<l>γαίῃ ἐνεστήρικτο λιλαιομένη χροὸς ἆσαι.</l>
<l>δεύτερος αὖτ᾽ Ἀχιλεὺς μελίην ἰθυπτίωνα</l>
<l n="170">Ἀστεροπαίῳ ἐφῆκε κατακτάμεναι μενεαίνων.</l>
<l>καὶ τοῦ μέν ῥ᾽ ἀφάμαρτεν, ὃ δ᾽ ὑψηλὴν βάλεν ὄχθην,</l>
<l>μεσσοπαγὲς δ᾽ ἄρ᾽ ἔθηκε κατ᾽ ὄχθης μείλινον ἔγχος.</l>
<l>Πηλεΐδης δ᾽ ἄορ ὀξὺ ἐρυσσάμενος παρὰ μηροῦ</l>
<l>ἆλτ᾽ ἐπί οἱ μεμαώς: ὃ δ᾽ ἄρα μελίην Ἀχιλῆος</l>
<l n="175">οὐ δύνατ᾽ ἐκ κρημνοῖο ἐρύσσαι χειρὶ παχείῃ.</l>
<l>τρὶς μέν μιν πελέμιξεν ἐρύσσασθαι μενεαίνων,</l>
<l>τρὶς δὲ μεθῆκε βίης: τὸ δὲ τέτρατον ἤθελε θυμῷ</l>
<l>ἆξαι ἐπιγνάμψας δόρυ μείλινον Αἰακίδαο,</l>
<l>ἀλλὰ πρὶν Ἀχιλεὺς σχεδὸν ἄορι θυμὸν ἀπηύρα.</l>
<l n="180">γαστέρα γάρ μιν τύψε παρ᾽ ὀμφαλόν, ἐκ δ᾽ ἄρα πᾶσαι</l>
<l>χύντο χαμαὶ χολάδες: τὸν δὲ σκότος ὄσσε κάλυψεν</l>
<l>ἀσθμαίνοντ᾽: Ἀχιλεὺς δ᾽ ἄρ᾽ ἐνὶ στήθεσσιν ὀρούσας</l>
<l>τεύχεά τ᾽ ἐξενάριξε καὶ εὐχόμενος ἔπος ηὔδα:</l>
<q direct="unspecified"><l>κεῖσ᾽ οὕτως: χαλεπόν τοι ἐρισθενέος Κρονίωνος</l>
<l n="185">παισὶν ἐριζέμεναι ποταμοῖό περ ἐκγεγαῶτι.</l>
<l>φῆσθα σὺ μὲν ποταμοῦ γένος ἔμμεναι εὐρὺ ῥέοντος,</l>
<l>αὐτὰρ ἐγὼ γενεὴν μεγάλου Διὸς εὔχομαι εἶναι.</l>
<l>τίκτέ μ᾽ ἀνὴρ πολλοῖσιν ἀνάσσων Μυρμιδόνεσσι</l>
<l>Πηλεὺς Αἰακίδης: ὃ δ᾽ ἄρ᾽ Αἰακὸς ἐκ Διὸς ἦεν.</l>
<l n="190">τὼ κρείσσων μὲν Ζεὺς ποταμῶν ἁλιμυρηέντων,</l>
<l>κρείσσων αὖτε Διὸς γενεὴ ποταμοῖο τέτυκται.</l>
<l>καὶ γὰρ σοὶ ποταμός γε πάρα μέγας, εἰ δύναταί τι</l>
<l>χραισμεῖν: ἀλλ᾽ οὐκ ἔστι Διὶ Κρονίωνι μάχεσθαι,</l>
<l>τῷ οὐδὲ κρείων Ἀχελώϊος ἰσοφαρίζει,</l>
<l n="195">οὐδὲ βαθυρρείταο μέγα σθένος Ὠκεανοῖο,</l>
<l>ἐξ οὗ περ πάντες ποταμοὶ καὶ πᾶσα θάλασσα</l>
<l>καὶ πᾶσαι κρῆναι καὶ φρείατα μακρὰ νάουσιν:</l>
<l>ἀλλὰ καὶ ὃς δείδοικε Διὸς μεγάλοιο κεραυνὸν</l>
<l>δεινήν τε βροντήν, ὅτ᾽ ἀπ᾽ οὐρανόθεν σμαραγήσῃ.</l></q>
<milestone ed="p" n="200" unit="card" />
<l n="200"><milestone ed="P" unit="para" />ἦ ῥα, καὶ ἐκ κρημνοῖο ἐρύσσατο χάλκεον ἔγχος,</l>
<l>τὸν δὲ κατ᾽ αὐτόθι λεῖπεν, ἐπεὶ φίλον ἦτορ ἀπηύρα,</l>
<l>κείμενον ἐν ψαμάθοισι, δίαινε δέ μιν μέλαν ὕδωρ.</l>
<l>τὸν μὲν ἄρ᾽ ἐγχέλυές τε καὶ ἰχθύες ἀμφεπένοντο</l>
<l>δημὸν ἐρεπτόμενοι ἐπινεφρίδιον κείροντες:</l>
<l n="205">αὐτὰρ ὃ βῆ ῥ᾽ ἰέναι μετὰ Παίονας ἱπποκορυστάς,</l>
<l>οἵ ῥ᾽ ἔτι πὰρ ποταμὸν πεφοβήατο δινήεντα,</l>
<l>ὡς εἶδον τὸν ἄριστον ἐνὶ κρατερῇ ὑσμίνῃ</l>
<l>χέρσ᾽ ὕπο Πηλεΐδαο καὶ ἄορι ἶφι δαμέντα.</l>
<l>ἔνθ᾽ ἕλε Θερσίλοχόν τε Μύδωνά τε Ἀστύπυλόν τε</l>
<l n="210">Μνῆσόν τε Θρασίον τε καὶ Αἴνιον ἠδ᾽ Ὀφελέστην:</l>
<l>καί νύ κ᾽ ἔτι πλέονας κτάνε Παίονας ὠκὺς Ἀχιλλεύς,</l>
<l>εἰ μὴ χωσάμενος προσέφη ποταμὸς βαθυδίνης</l>
<l>ἀνέρι εἰσάμενος, βαθέης δ᾽ ἐκ φθέγξατο δίνης:</l>
<q direct="unspecified"><l>ὦ Ἀχιλεῦ, περὶ μὲν κρατέεις, περὶ δ᾽ αἴσυλα ῥέζεις</l>
<l n="215">ἀνδρῶν: αἰεὶ γάρ τοι ἀμύνουσιν θεοὶ αὐτοί.</l>
<l>εἴ τοι Τρῶας ἔδωκε Κρόνου παῖς πάντας ὀλέσσαι,</l>
<l>ἐξ ἐμέθεν γ᾽ ἐλάσας πεδίον κάτα μέρμερα ῥέζε:</l>
<l>πλήθει γὰρ δή μοι νεκύων ἐρατεινὰ ῥέεθρα,</l>
<l>οὐδέ τί πῃ δύναμαι προχέειν ῥόον εἰς ἅλα δῖαν</l>
<l n="220">στεινόμενος νεκύεσσι, σὺ δὲ κτείνεις ἀϊδήλως.</l>
<l>ἀλλ᾽ ἄγε δὴ καὶ ἔασον: ἄγη μ᾽ ἔχει ὄρχαμε λαῶν.</l>
<l><milestone ed="P" unit="para" />τὸν δ᾽ ἀπαμειβόμενος προσέφη πόδας ὠκὺς Ἀχιλλεύς:</l>
<q direct="unspecified"><l>ἔσται ταῦτα Σκάμανδρε διοτρεφές, ὡς σὺ κελεύεις.</l>
<l>Τρῶας δ᾽ οὐ πρὶν λήξω ὑπερφιάλους ἐναρίζων,</l>
<l n="225">πρὶν ἔλσαι κατὰ ἄστυ καὶ Ἕκτορι πειρηθῆναι</l>
<l>ἀντιβίην, ἤ κέν με δαμάσσεται, ἦ κεν ἐγὼ τόν.</l></q>
<l><milestone ed="P" unit="para" />ὣς εἰπὼν Τρώεσσιν ἐπέσσυτο δαίμονι ἶσος:</l>
<l>καὶ τότ᾽ Ἀπόλλωνα προσέφη ποταμὸς βαθυδίνης:</l>
<q direct="unspecified"><l>ὢ πόποι ἀργυρότοξε Διὸς τέκος οὐ σύ γε βουλὰς</l>
<l n="230">εἰρύσαο Κρονίωνος, ὅ τοι μάλα πόλλ᾽ ἐπέτελλε</l>
<l>Τρωσὶ παρεστάμεναι καὶ ἀμύνειν, εἰς ὅ κεν ἔλθῃ</l>
<l>δείελος ὀψὲ δύων, σκιάσῃ δ᾽ ἐρίβωλον ἄρουραν.</l>
<milestone ed="p" n="233" unit="card" />
<l><milestone ed="P" unit="para" />ἦ, καὶ Ἀχιλλεὺς μὲν δουρικλυτὸς ἔνθορε μέσσῳ</l>
<l>κρημνοῦ ἀπαΐξας: ὃ δ᾽ ἐπέσσυτο οἴδματι θύων,</l>
<l n="235">πάντα δ᾽ ὄρινε ῥέεθρα κυκώμενος, ὦσε δὲ νεκροὺς</l>
<l>πολλούς, οἵ ῥα κατ᾽ αὐτὸν ἅλις ἔσαν, οὓς κτάν᾽ Ἀχιλλεύς</l>
<l>τοὺς ἔκβαλλε θύραζε μεμυκὼς ἠΰτε ταῦρος</l>
<l>χέρσον δέ: ζωοὺς δὲ σάω κατὰ καλὰ ῥέεθρα,</l>
<l>κρύπτων ἐν δίνῃσι βαθείῃσιν μεγάλῃσι.</l>
<l n="240">δεινὸν δ᾽ ἀμφ᾽ Ἀχιλῆα κυκώμενον ἵστατο κῦμα,</l>
<l>ὤθει δ᾽ ἐν σάκεϊ πίπτων ῥόος: οὐδὲ πόδεσσιν</l>
<l>εἶχε στηρίξασθαι: ὃ δὲ πτελέην ἕλε χερσὶν</l>
<l>εὐφυέα μεγάλην: ἣ δ᾽ ἐκ ῥιζῶν ἐριποῦσα</l>
<l>κρημνὸν ἅπαντα διῶσεν, ἐπέσχε δὲ καλὰ ῥέεθρα</l>
<l n="245">ὄζοισιν πυκινοῖσι, γεφύρωσεν δέ μιν αὐτὸν</l>
<l>εἴσω πᾶσ᾽ ἐριποῦσ᾽: ὃ δ᾽ ἄρ᾽ ἐκ δίνης ἀνορούσας</l>
<l>ἤϊξεν πεδίοιο ποσὶ κραιπνοῖσι πέτεσθαι</l>
<l>δείσας: οὐδέ τ᾽ ἔληγε θεὸς μέγας, ὦρτο δ᾽ ἐπ᾽ αὐτῷ</l>
<l>ἀκροκελαινιόων, ἵνα μιν παύσειε πόνοιο</l>
<l n="250">δῖον Ἀχιλλῆα, Τρώεσσι δὲ λοιγὸν ἀλάλκοι.</l>
<l>Πηλεΐδης δ᾽ ἀπόρουσεν ὅσον τ᾽ ἐπὶ δουρὸς ἐρωή,</l>
<l>αἰετοῦ οἴματ᾽ ἔχων μέλανος τοῦ θηρητῆρος,</l>
<l>ὅς θ᾽ ἅμα κάρτιστός τε καὶ ὤκιστος πετεηνῶν:</l>
<l>τῷ ἐϊκὼς ἤϊξεν, ἐπὶ στήθεσσι δὲ χαλκὸς</l>
<l n="255">σμερδαλέον κονάβιζεν: ὕπαιθα δὲ τοῖο λιασθεὶς</l>
<l>φεῦγ᾽, ὃ δ᾽ ὄπισθε ῥέων ἕπετο μεγάλῳ ὀρυμαγδῷ.</l>
<l>ὡς δ᾽ ὅτ᾽ ἀνὴρ ὀχετηγὸς ἀπὸ κρήνης μελανύδρου</l>
<l>ἂμ φυτὰ καὶ κήπους ὕδατι ῥόον ἡγεμονεύῃ</l>
<l>χερσὶ μάκελλαν ἔχων, ἀμάρης ἐξ ἔχματα βάλλων:</l>
<l n="260">τοῦ μέν τε προρέοντος ὑπὸ ψηφῖδες ἅπασαι</l>
<l>ὀχλεῦνται: τὸ δέ τ᾽ ὦκα κατειβόμενον κελαρύζει</l>
<l>χώρῳ ἔνι προαλεῖ, φθάνει δέ τε καὶ τὸν ἄγοντα:</l>
<l>ὣς αἰεὶ Ἀχιλῆα κιχήσατο κῦμα ῥόοιο</l>
<l>καὶ λαιψηρὸν ἐόντα: θεοὶ δέ τε φέρτεροι ἀνδρῶν.</l>
<l n="265">ὁσσάκι δ᾽ ὁρμήσειε ποδάρκης δῖος Ἀχιλλεὺς</l>
<l>στῆναι ἐναντίβιον καὶ γνώμεναι εἴ μιν ἅπαντες</l>
<l>ἀθάνατοι φοβέουσι, τοὶ οὐρανὸν εὐρὺν ἔχουσι,</l>
<l>τοσσάκι μιν μέγα κῦμα διιπετέος ποταμοῖο</l>
<l>πλάζ᾽ ὤμους καθύπερθεν: ὃ δ᾽ ὑψόσε ποσσὶν ἐπήδα</l>
<l n="270">θυμῷ ἀνιάζων: ποταμὸς δ᾽ ὑπὸ γούνατ᾽ ἐδάμνα</l>
<l>λάβρος ὕπαιθα ῥέων, κονίην δ᾽ ὑπέρεπτε ποδοῖιν.</l>
<milestone ed="p" n="272" unit="card" />
<l>Πηλεΐδης δ᾽ ᾤμωξεν ἰδὼν εἰς οὐρανὸν εὐρύν:</l>
<l>Ζεῦ πάτερ ὡς οὔ τίς με θεῶν ἐλεεινὸν ὑπέστη</l>
<l>ἐκ ποταμοῖο σαῶσαι: ἔπειτα δὲ καί τι πάθοιμι.</l>
<l n="275">ἄλλος δ᾽ οὔ τις μοι τόσον αἴτιος Οὐρανιώνων,</l>
<l>ἀλλὰ φίλη μήτηρ, ἥ με ψεύδεσσιν ἔθελγεν:</l>
<l>ἥ μ᾽ ἔφατο Τρώων ὑπὸ τείχεϊ θωρηκτάων</l>
<l>λαιψηροῖς ὀλέεσθαι Ἀπόλλωνος βελέεσσιν.</l>
<l>ὥς μ᾽ ὄφελ᾽ Ἕκτωρ κτεῖναι ὃς ἐνθάδε γ᾽ ἔτραφ᾽ ἄριστος:</l>
<l n="280">τώ κ᾽ ἀγαθὸς μὲν ἔπεφν᾽, ἀγαθὸν δέ κεν ἐξενάριξε:</l>
<l>νῦν δέ με λευγαλέῳ θανάτῳ εἵμαρτο ἁλῶναι</l>
<l>ἐρχθέντ᾽ ἐν μεγάλῳ ποταμῷ ὡς παῖδα συφορβόν,</l>
<l>ὅν ῥά τ᾽ ἔναυλος ἀποέρσῃ χειμῶνι περῶντα.</l></q>
<l><milestone ed="P" unit="para" />ὣς φάτο, τῷ δὲ μάλ᾽ ὦκα Ποσειδάων καὶ Ἀθήνη</l>
<l n="285">στήτην ἐγγὺς ἰόντε, δέμας δ᾽ ἄνδρεσσιν ἐΐκτην,</l>
<l>χειρὶ δὲ χεῖρα λαβόντες ἐπιστώσαντ᾽ ἐπέεσσι.</l>
<l>τοῖσι δὲ μύθων ἦρχε Ποσειδάων ἐνοσίχθων:</l>
<q direct="unspecified"><l>Πηλεΐδη μήτ᾽ ἄρ τι λίην τρέε μήτέ τι τάρβει:</l>
<l>τοίω γάρ τοι νῶϊ θεῶν ἐπιταρρόθω εἰμὲν</l>
<l n="290">Ζηνὸς ἐπαινήσαντος ἐγὼ καὶ Παλλὰς Ἀθήνη:</l>
<l>ὡς οὔ τοι ποταμῷ γε δαμήμεναι αἴσιμόν ἐστιν,</l>
<l>ἀλλ᾽ ὅδε μὲν τάχα λωφήσει, σὺ δὲ εἴσεαι αὐτός:</l>
<l>αὐτάρ τοι πυκινῶς ὑποθησόμεθ᾽ αἴ κε πίθηαι:</l>
<l>μὴ πρὶν παύειν χεῖρας ὁμοιΐου πολέμοιο</l>
<l n="295">πρὶν κατὰ Ἰλιόφι κλυτὰ τείχεα λαὸν ἐέλσαι</l>
<l>Τρωϊκόν, ὅς κε φύγῃσι: σὺ δ᾽ Ἕκτορι θυμὸν ἀπούρας</l>
<l>ἂψ ἐπὶ νῆας ἴμεν: δίδομεν δέ τοι εὖχος ἀρέσθαι.</l>
<milestone ed="p" n="298" unit="card" /></q>
<l><milestone ed="P" unit="para" />τὼ μὲν ἄρ᾽ ὣς εἰπόντε μετ᾽ ἀθανάτους ἀπεβήτην:</l>
<l>αὐτὰρ ὃ βῆ, μέγα γάρ ῥα θεῶν ὄτρυνεν ἐφετμή,</l>
<l n="300">ἐς πεδίον: τὸ δὲ πᾶν πλῆθ᾽ ὕδατος ἐκχυμένοιο,</l>
<l>πολλὰ δὲ τεύχεα καλὰ δαὶ κταμένων αἰζηῶν</l>
<l>πλῶον καὶ νέκυες: τοῦ δ᾽ ὑψόσε γούνατ᾽ ἐπήδα</l>
<l>πρὸς ῥόον ἀΐσσοντος ἀν᾽ ἰθύν, οὐδέ μιν ἴσχεν</l>
<l>εὐρὺ ῥέων ποταμός: μέγα γὰρ σθένος ἔμβαλ᾽ Ἀθήνη.</l>
<l n="305">οὐδὲ Σκάμανδρος ἔληγε τὸ ὃν μένος, ἀλλ᾽ ἔτι μᾶλλον</l>
<l>χώετο Πηλεΐωνι, κόρυσσε δὲ κῦμα ῥόοιο</l>
<l>ὑψόσ᾽ ἀειρόμενος, Σιμόεντι δὲ κέκλετ᾽ ἀΰσας:</l>
<l>φίλε κασίγνητε σθένος ἀνέρος ἀμφότεροί περ</l>
<l>σχῶμεν, ἐπεὶ τάχα ἄστυ μέγα Πριάμοιο ἄνακτος</l>
<l n="310">ἐκπέρσει, Τρῶες δὲ κατὰ μόθον οὐ μενέουσιν.</l>
<l>ἀλλ᾽ ἐπάμυνε τάχιστα, καὶ ἐμπίπληθι ῥέεθρα</l>
<l>ὕδατος ἐκ πηγέων, πάντας δ᾽ ὀρόθυνον ἐναύλους,</l>
<l>ἵστη δὲ μέγα κῦμα, πολὺν δ᾽ ὀρυμαγδὸν ὄρινε</l>
<l>φιτρῶν καὶ λάων, ἵνα παύσομεν ἄγριον ἄνδρα</l>
<l n="315">ὃς δὴ νῦν κρατέει, μέμονεν δ᾽ ὅ γε ἶσα θεοῖσι.</l>
<l>φημὶ γὰρ οὔτε βίην χραισμησέμεν οὔτέ τι εἶδος</l>
<l>οὔτε τὰ τεύχεα καλά, τά που μάλα νειόθι λίμνης</l>
<l>κείσεθ᾽ ὑπ᾽ ἰλύος κεκαλυμμένα: κὰδ δέ μιν αὐτὸν</l>
<l>εἰλύσω ψαμάθοισιν ἅλις χέραδος περιχεύας</l>
<l n="320">μυρίον, οὐδέ οἱ ὀστέ᾽ ἐπιστήσονται Ἀχαιοὶ</l>
<l>ἀλλέξαι: τόσσην οἱ ἄσιν καθύπερθε καλύψω.</l>
<l>αὐτοῦ οἱ καὶ σῆμα τετεύξεται, οὐδέ τί μιν χρεὼ</l>
<l>ἔσται τυμβοχόης, ὅτε μιν θάπτωσιν Ἀχαιοί.</l>
<milestone ed="p" n="324" unit="card" />
<l><milestone ed="P" unit="para" />ἦ, καὶ ἐπῶρτ᾽ Ἀχιλῆϊ κυκώμενος ὑψόσε θύων</l>
<l n="325">μορμύρων ἀφρῷ τε καὶ αἵματι καὶ νεκύεσσι.</l>
<l>πορφύρεον δ᾽ ἄρα κῦμα διιπετέος ποταμοῖο</l>
<l>ἵστατ᾽ ἀειρόμενον, κατὰ δ᾽ ᾕρεε Πηλεΐωνα:</l>
<l>Ἥρη δὲ μέγ᾽ ἄϋσε περιδείσασ᾽ Ἀχιλῆϊ</l>
<l>μή μιν ἀποέρσειε μέγας ποταμὸς βαθυδίνης,</l>
<l n="330">αὐτίκα δ᾽ Ἥφαιστον προσεφώνεεν ὃν φίλον υἱόν:</l>
<q direct="unspecified"><l>ὄρσεο κυλλοπόδιον ἐμὸν τέκος: ἄντα σέθεν γὰρ</l>
<l>Ξάνθον δινήεντα μάχῃ ἠΐσκομεν εἶναι:</l>
<l>ἀλλ᾽ ἐπάμυνε τάχιστα, πιφαύσκεο δὲ φλόγα πολλήν.</l>
<l>αὐτὰρ ἐγὼ Ζεφύροιο καὶ ἀργεστᾶο Νότοιο</l>
<l n="335">εἴσομαι ἐξ ἁλόθεν χαλεπὴν ὄρσουσα θύελλαν,</l>
<l>ἥ κεν ἀπὸ Τρώων κεφαλὰς καὶ τεύχεα κήαι</l>
<l>φλέγμα κακὸν φορέουσα: σὺ δὲ Ξάνθοιο παρ᾽ ὄχθας</l>
<l>δένδρεα καῖ᾽, ἐν δ᾽ αὐτὸν ἵει πυρί: μὴ δέ σε πάμπαν</l>
<l>μειλιχίοις ἐπέεσσιν ἀποτρεπέτω καὶ ἀρειῇ:</l>
<l n="340">μὴ δὲ πρὶν ἀπόπαυε τεὸν μένος, ἀλλ᾽ ὁπότ᾽ ἂν δὴ</l>
<l>φθέγξομ᾽ ἐγὼν ἰάχουσα, τότε σχεῖν ἀκάματον πῦρ.</l></q>
<l><milestone ed="P" unit="para" />ὣς ἔφαθ᾽, Ἥφαιστος δὲ τιτύσκετο θεσπιδαὲς πῦρ.</l>
<l>πρῶτα μὲν ἐν πεδίῳ πῦρ δαίετο, καῖε δὲ νεκροὺς</l>
<l>πολλούς, οἵ ῥα κατ᾽ αὐτὸν ἅλις ἔσαν, οὓς κτάν᾽ Ἀχιλλεύς:</l>
<l n="345">πᾶν δ᾽ ἐξηράνθη πεδίον, σχέτο δ᾽ ἀγλαὸν ὕδωρ.</l>
<l>ὡς δ᾽ ὅτ᾽ ὀπωρινὸς Βορέης νεοαρδέ᾽ ἀλωὴν</l>
<l>αἶψ᾽ ἀγξηράνῃ: χαίρει δέ μιν ὅς τις ἐθείρῃ:</l>
<l>ὣς ἐξηράνθη πεδίον πᾶν, κὰδ δ᾽ ἄρα νεκροὺς</l>
<l>κῆεν: ὃ δ᾽ ἐς ποταμὸν τρέψε φλόγα παμφανόωσαν.</l>
<l n="350">καίοντο πτελέαι τε καὶ ἰτέαι ἠδὲ μυρῖκαι,</l>
<l>καίετο δὲ λωτός τε ἰδὲ θρύον ἠδὲ κύπειρον,</l>
<l>τὰ περὶ καλὰ ῥέεθρα ἅλις ποταμοῖο πεφύκει:</l>
<l>τείροντ᾽ ἐγχέλυές τε καὶ ἰχθύες οἳ κατὰ δίνας,</l>
<l>οἳ κατὰ καλὰ ῥέεθρα κυβίστων ἔνθα καὶ ἔνθα</l>
<l n="355">πνοιῇ τειρόμενοι πολυμήτιος Ἡφαίστοιο.</l>
<l>καίετο δ᾽ ἲς ποταμοῖο ἔπος τ᾽ ἔφατ᾽ ἔκ τ᾽ ὀνόμαζεν:</l>
<l>Ἥφαιστ᾽, οὔ τις σοί γε θεῶν δύνατ᾽ ἀντιφερίζειν,</l>
<l>οὐδ᾽ ἂν ἐγὼ σοί γ᾽ ὧδε πυρὶ φλεγέθοντι μαχοίμην.</l>
<l>λῆγ᾽ ἔριδος, Τρῶας δὲ καὶ αὐτίκα δῖος Ἀχιλλεὺς</l>
<l n="360">ἄστεος ἐξελάσειε: τί μοι ἔριδος καὶ ἀρωγῆς;</l>
<milestone ed="p" n="361" unit="card" />
<l><milestone ed="P" unit="para" />φῆ πυρὶ καιόμενος, ἀνὰ δ᾽ ἔφλυε καλὰ ῥέεθρα.</l>
<l>ὡς δὲ λέβης ζεῖ ἔνδον ἐπειγόμενος πυρὶ πολλῷ</l>
<l>κνίσην μελδόμενος ἁπαλοτρεφέος σιάλοιο</l>
<l>πάντοθεν ἀμβολάδην, ὑπὸ δὲ ξύλα κάγκανα κεῖται,</l>
<l n="365">ὣς τοῦ καλὰ ῥέεθρα πυρὶ φλέγετο, ζέε δ᾽ ὕδωρ:</l>
<l>οὐδ᾽ ἔθελε προρέειν, ἀλλ᾽ ἴσχετο: τεῖρε δ᾽ ἀϋτμὴ</l>
<l>Ἡφαίστοιο βίηφι πολύφρονος. αὐτὰρ ὅ γ᾽ Ἥρην</l>
<l>πολλὰ λισσόμενος ἔπεα πτερόεντα προσηύδα:</l>
<q direct="unspecified"><l>Ἥρη τίπτε σὸς υἱὸς ἐμὸν ῥόον ἔχραε κήδειν</l>
<l n="370">ἐξ ἄλλων; οὐ μέν τοι ἐγὼ τόσον αἴτιός εἰμι</l>
<l>ὅσσον οἱ ἄλλοι πάντες, ὅσοι Τρώεσσιν ἀρωγοί.</l>
<l>ἀλλ᾽ ἤτοι μὲν ἐγὼν ἀποπαύσομαι εἰ σὺ κελεύεις,</l>
<l>παυέσθω δὲ καὶ οὗτος: ἐγὼ δ᾽ ἐπὶ καὶ τόδ᾽ ὀμοῦμαι,</l>
<l>μή ποτ᾽ ἐπὶ Τρώεσσιν ἀλεξήσειν κακὸν ἦμαρ,</l>
<l n="375">μὴ δ᾽ ὁπότ᾽ ἂν Τροίη μαλερῷ πυρὶ πᾶσα δάηται</l>
<l>καιομένη, καίωσι δ᾽ ἀρήϊοι υἷες Ἀχαιῶν.</l>
<l><milestone ed="P" unit="para" />αὐτὰρ ἐπεὶ τό γ᾽ ἄκουσε θεὰ λευκώλενος Ἥρη,</l>
<l>αὐτίκ᾽ ἄρ᾽ Ἥφαιστον προσεφώνεεν ὃν φίλον υἱόν:</l>
<q direct="unspecified"><l>Ἥφαιστε σχέο τέκνον ἀγακλεές: οὐ γὰρ ἔοικεν</l>
<l n="380">ἀθάνατον θεὸν ὧδε βροτῶν ἕνεκα στυφελίζειν.</l></q>
<l><milestone ed="P" unit="para" />ὣς ἔφαθ᾽, Ἥφαιστος δὲ κατέσβεσε θεσπιδαὲς πῦρ,</l>
<l>ἄψορρον δ᾽ ἄρα κῦμα κατέσσυτο καλὰ ῥέεθρα.</l>
<l><milestone ed="P" unit="para" />αὐτὰρ ἐπεὶ Ξάνθοιο δάμη μένος, οἳ μὲν ἔπειτα</l>
<l>παυσάσθην, Ἥρη γὰρ ἐρύκακε χωομένη περ:</l>
<l n="385">ἐν δ᾽ ἄλλοισι θεοῖσιν ἔρις πέσε βεβριθυῖα</l>
<l>ἀργαλέη, δίχα δέ σφιν ἐνὶ φρεσὶ θυμὸς ἄητο:</l>
<l>σὺν δ᾽ ἔπεσον μεγάλῳ πατάγῳ, βράχε δ᾽ εὐρεῖα χθών,</l>
<l>ἀμφὶ δὲ σάλπιγξεν μέγας οὐρανός. ἄϊε δὲ Ζεὺς</l>
<l>ἥμενος Οὐλύμπῳ: ἐγέλασσε δέ οἱ φίλον ἦτορ</l>
<l n="390">γηθοσύνῃ, ὅθ᾽ ὁρᾶτο θεοὺς ἔριδι ξυνιόντας.</l>
<l>ἔνθ᾽ οἵ γ᾽ οὐκέτι δηρὸν ἀφέστασαν: ἦρχε γὰρ Ἄρης</l>
<l>ῥινοτόρος, καὶ πρῶτος Ἀθηναίῃ ἐπόρουσε</l>
<l>χάλκεον ἔγχος ἔχων, καὶ ὀνείδειον φάτο μῦθον:</l>
<l>τίπτ᾽ αὖτ᾽ ὦ κυνάμυια θεοὺς ἔριδι ξυνελαύνεις</l>
<l n="395">θάρσος ἄητον ἔχουσα, μέγας δέ σε θυμὸς ἀνῆκεν;</l>
<l>ἦ οὐ μέμνῃ ὅτε Τυδεΐδην Διομήδε᾽ ἀνῆκας</l>
<l>οὐτάμεναι, αὐτὴ δὲ πανόψιον ἔγχος ἑλοῦσα</l>
<l>ἰθὺς ἐμεῦ ὦσας, διὰ δὲ χρόα καλὸν ἔδαψας;</l>
<l>τώ σ᾽ αὖ νῦν ὀΐω ἀποτισέμεν ὅσσα ἔοργας.</l>
<milestone ed="p" n="400" unit="card" /></q>
<l n="400"><milestone ed="P" unit="para" />ὣς εἰπὼν οὔτησε κατ᾽ αἰγίδα θυσσανόεσσαν</l>
<l>σμερδαλέην, ἣν οὐδὲ Διὸς δάμνησι κεραυνός:</l>
<l>τῇ μιν Ἄρης οὔτησε μιαιφόνος ἔγχεϊ μακρῷ.</l>
<l>ἣ δ᾽ ἀναχασσαμένη λίθον εἵλετο χειρὶ παχείῃ</l>
<l>κείμενον ἐν πεδίῳ μέλανα τρηχύν τε μέγαν τε,</l>
<l n="405">τόν ῥ᾽ ἄνδρες πρότεροι θέσαν ἔμμεναι οὖρον ἀρούρης:</l>
<l>τῷ βάλε θοῦρον Ἄρηα κατ᾽ αὐχένα, λῦσε δὲ γυῖα.</l>
<l>ἑπτὰ δ᾽ ἐπέσχε πέλεθρα πεσών, ἐκόνισε δὲ χαίτας,</l>
<l>τεύχεά τ᾽ ἀμφαράβησε: γέλασσε δὲ Παλλὰς Ἀθήνη,</l>
<l>καί οἱ ἐπευχομένη ἔπεα πτερόεντα προσηύδα:</l>
<q direct="unspecified"><l n="410">νηπύτι᾽ οὐδέ νύ πώ περ ἐπεφράσω ὅσσον ἀρείων</l>
<l>εὔχομ᾽ ἐγὼν ἔμεναι, ὅτι μοι μένος ἰσοφαρίζεις.</l>
<l>οὕτω κεν τῆς μητρὸς ἐρινύας ἐξαποτίνοις,</l>
<l>ἥ τοι χωομένη κακὰ μήδεται οὕνεκ᾽ Ἀχαιοὺς</l>
<l>κάλλιπες, αὐτὰρ Τρωσὶν ὑπερφιάλοισιν ἀμύνεις.</l></q>
<l n="415"><milestone ed="P" unit="para" />ὣς ἄρα φωνήσασα πάλιν τρέπεν ὄσσε φαεινώ:</l>
<l>τὸν δ᾽ ἄγε χειρὸς ἑλοῦσα Διὸς θυγάτηρ Ἀφροδίτη</l>
<l>πυκνὰ μάλα στενάχοντα: μόγις δ᾽ ἐσαγείρετο θυμόν.</l>
<l>τὴν δ᾽ ὡς οὖν ἐνόησε θεὰ λευκώλενος Ἥρη,</l>
<l>αὐτίκ᾽ Ἀθηναίην ἔπεα πτερόεντα προσηύδα:</l>
<q direct="unspecified"><l n="420">ὢ πόποι αἰγιόχοιο Διὸς τέκος Ἀτρυτώνη</l>
<l>καὶ δ᾽ αὖθ᾽ ἡ κυνάμυια ἄγει βροτολοιγὸν Ἄρηα</l>
<l>δηΐου ἐκ πολέμοιο κατὰ κλόνον: ἀλλὰ μέτελθε.</l></q>
<l><milestone ed="P" unit="para" />ὣς φάτ᾽, Ἀθηναίη δὲ μετέσσυτο, χαῖρε δὲ θυμῷ,</l>
<l>καί ῥ᾽ ἐπιεισαμένη πρὸς στήθεα χειρὶ παχείῃ</l>
<l n="425">ἤλασε: τῆς δ᾽ αὐτοῦ λύτο γούνατα καὶ φίλον ἦτορ.</l>
<l>τὼ μὲν ἄρ᾽ ἄμφω κεῖντο ἐπὶ χθονὶ πουλυβοτείρῃ,</l>
<l>ἣ δ᾽ ἄρ᾽ ἐπευχομένη ἔπεα πτερόεντ᾽ ἀγόρευε:</l>
<q direct="unspecified"><l>τοιοῦτοι νῦν πάντες ὅσοι Τρώεσσιν ἀρωγοὶ</l>
<l>εἶεν, ὅτ᾽ Ἀργείοισι μαχοίατο θωρηκτῇσιν,</l>
<l n="430">ὧδέ τε θαρσαλέοι καὶ τλήμονες, ὡς Ἀφροδίτη</l>
<l>ἦλθεν Ἄρῃ ἐπίκουρος ἐμῷ μένει ἀντιόωσα:</l>
<l>τώ κεν δὴ πάλαι ἄμμες ἐπαυσάμεθα πτολέμοιο</l>
<l>Ἰλίου ἐκπέρσαντες ἐϋκτίμενον πτολίεθρον.</l>
<milestone ed="p" n="434" unit="card" /></q>
<l><milestone ed="P" unit="para" />ὣς φάτο, μείδησεν δὲ θεὰ λευκώλενος Ἥρη.</l>
<l n="435">αὐτὰρ Ἀπόλλωνα προσέφη κρείων ἐνοσίχθων:</l>
<q direct="unspecified"><l>Φοῖβε τί ἢ δὴ νῶϊ διέσταμεν; οὐδὲ ἔοικεν</l>
<l>ἀρξάντων ἑτέρων: τὸ μὲν αἴσχιον αἴ κ᾽ ἀμαχητὶ</l>
<l>ἴομεν Οὔλυμπον δὲ Διὸς ποτὶ χαλκοβατὲς δῶ.</l>
<l>ἄρχε: σὺ γὰρ γενεῆφι νεώτερος: οὐ γὰρ ἔμοιγε</l>
<l n="440">καλόν, ἐπεὶ πρότερος γενόμην καὶ πλείονα οἶδα.</l>
<l>νηπύτι᾽ ὡς ἄνοον κραδίην ἔχες: οὐδέ νυ τῶν περ</l>
<l>μέμνηαι ὅσα δὴ πάθομεν κακὰ Ἴλιον ἀμφὶ</l>
<l>μοῦνοι νῶϊ θεῶν, ὅτ᾽ ἀγήνορι Λαομέδοντι</l>
<l>πὰρ Διὸς ἐλθόντες θητεύσαμεν εἰς ἐνιαυτὸν</l>
<l n="445">μισθῷ ἔπι ῥητῷ: ὃ δὲ σημαίνων ἐπέτελλεν.</l>
<l>ἤτοι ἐγὼ Τρώεσσι πόλιν πέρι τεῖχος ἔδειμα</l>
<l>εὐρύ τε καὶ μάλα καλόν, ἵν᾽ ἄρρηκτος πόλις εἴη:</l>
<l>Φοῖβε σὺ δ᾽ εἰλίποδας ἕλικας βοῦς βουκολέεσκες</l>
<l>Ἴδης ἐν κνημοῖσι πολυπτύχου ὑληέσσης.</l>
<l n="450">ἀλλ᾽ ὅτε δὴ μισθοῖο τέλος πολυγηθέες ὧραι</l>
<l>ἐξέφερον, τότε νῶϊ βιήσατο μισθὸν ἅπαντα</l>
<l>Λαομέδων ἔκπαγλος, ἀπειλήσας δ᾽ ἀπέπεμπε.</l>
<l>σὺν μὲν ὅ γ᾽ ἠπείλησε πόδας καὶ χεῖρας ὕπερθε</l>
<l>δήσειν, καὶ περάαν νήσων ἔπι τηλεδαπάων:</l>
<l n="455">στεῦτο δ᾽ ὅ γ᾽ ἀμφοτέρων ἀπολεψέμεν οὔατα χαλκῷ.</l>
<l>νῶϊ δὲ ἄψορροι κίομεν κεκοτηότι θυμῷ</l>
<l>μισθοῦ χωόμενοι, τὸν ὑποστὰς οὐκ ἐτέλεσσε.</l>
<l>τοῦ δὴ νῦν λαοῖσι φέρεις χάριν, οὐδὲ μεθ᾽ ἡμέων</l>
<l>πειρᾷ ὥς κε Τρῶες ὑπερφίαλοι ἀπόλωνται</l>
<l n="460">πρόχνυ κακῶς σὺν παισὶ καὶ αἰδοίῃς ἀλόχοισι</l>
<l><milestone ed="P" unit="para" />τὸν δ᾽ αὖτε προσέειπεν ἄναξ ἑκάεργος Ἀπόλλων:</l>
<q direct="unspecified"><l>ἐννοσίγαι᾽ οὐκ ἄν με σαόφρονα μυθήσαιο</l>
<l>ἔμμεναι, εἰ δὴ σοί γε βροτῶν ἕνεκα πτολεμίξω</l>
<l>δειλῶν, οἳ φύλλοισιν ἐοικότες ἄλλοτε μέν τε</l>
<l n="465">ζαφλεγέες τελέθουσιν ἀρούρης καρπὸν ἔδοντες,</l>
<l>ἄλλοτε δὲ φθινύθουσιν ἀκήριοι. ἀλλὰ τάχιστα</l>
<l>παυώμεσθα μάχης: οἳ δ᾽ αὐτοὶ δηριαάσθων.</l>
<milestone ed="p" n="468" unit="card" /></q>
<l><milestone ed="P" unit="para" />ὣς ἄρα φωνήσας πάλιν ἐτράπετ᾽: αἴδετο γάρ ῥα</l>
<l>πατροκασιγνήτοιο μιγήμεναι ἐν παλάμῃσι.</l>
<l n="470">τὸν δὲ κασιγνήτη μάλα νείκεσε πότνια θηρῶν</l>
<l>Ἄρτεμις ἀγροτέρη, καὶ ὀνείδειον φάτο μῦθον:</l>
<l>φεύγεις δὴ ἑκάεργε, Ποσειδάωνι δὲ νίκην</l>
<l>πᾶσαν ἐπέτρεψας, μέλεον δέ οἱ εὖχος ἔδωκας:</l>
<l>νηπύτιε τί νυ τόξον ἔχεις ἀνεμώλιον αὔτως;</l>
<l n="475">μή σευ νῦν ἔτι πατρὸς ἐνὶ μεγάροισιν ἀκούσω</l>
<l>εὐχομένου, ὡς τὸ πρὶν ἐν ἀθανάτοισι θεοῖσιν,</l>
<l>ἄντα Ποσειδάωνος ἐναντίβιον πολεμίζειν.</l></q>
<l><milestone ed="P" unit="para" />ὣς φάτο, τὴν δ᾽ οὔ τι προσέφη ἑκάεργος Ἀπόλλων,</l>
<l>ἀλλὰ χολωσαμένη Διὸς αἰδοίη παράκοιτις</l>
<l n="480">νείκεσεν ἰοχέαιραν ὀνειδείοις ἐπέεσσι:</l>
<l>πῶς δὲ σὺ νῦν μέμονας κύον ἀδεὲς ἀντί᾽ ἐμεῖο</l>
<l>στήσεσθαι; χαλεπή τοι ἐγὼ μένος ἀντιφέρεσθαι</l>
<l>τοξοφόρῳ περ ἐούσῃ, ἐπεὶ σὲ λέοντα γυναιξὶ</l>
<l>Ζεὺς θῆκεν, καὶ ἔδωκε κατακτάμεν ἥν κ᾽ ἐθέλῃσθα.</l>
<l n="485">ἤτοι βέλτερόν ἐστι κατ᾽ οὔρεα θῆρας ἐναίρειν</l>
<l>ἀγροτέρας τ᾽ ἐλάφους ἢ κρείσσοσιν ἶφι μάχεσθαι.</l>
<l>εἰ δ᾽ ἐθέλεις πολέμοιο δαήμεναι, ὄφρ᾽ ἐῢ εἰδῇς</l>
<l>ὅσσον φερτέρη εἴμ᾽, ὅτι μοι μένος ἀντιφερίζεις.</l>
<l><milestone ed="P" unit="para" />ἦ ῥα, καὶ ἀμφοτέρας ἐπὶ καρπῷ χεῖρας ἔμαρπτε</l>
<l n="490">σκαιῇ, δεξιτερῇ δ᾽ ἄρ᾽ ἀπ᾽ ὤμων αἴνυτο τόξα,</l>
<l>αὐτοῖσιν δ᾽ ἄρ᾽ ἔθεινε παρ᾽ οὔατα μειδιόωσα</l>
<l>ἐντροπαλιζομένην: ταχέες δ᾽ ἔκπιπτον ὀϊστοί.</l>
<l>δακρυόεσσα δ᾽ ὕπαιθα θεὰ φύγεν ὥς τε πέλεια,</l>
<l>ἥ ῥά θ᾽ ὑπ᾽ ἴρηκος κοίλην εἰσέπτατο πέτρην</l>
<l n="495">χηραμόν: οὐδ᾽ ἄρα τῇ γε ἁλώμεναι αἴσιμον ἦεν:</l>
<l>ὣς ἣ δακρυόεσσα φύγεν, λίπε δ᾽ αὐτόθι τόξα.</l>
<l>Λητὼ δὲ προσέειπε διάκτορος ἀργεϊφόντης:</l>
<q direct="unspecified"><l>Λητοῖ ἐγὼ δέ τοι οὔ τι μαχήσομαι: ἀργαλέον δὲ</l>
<l>πληκτίζεσθ᾽ ἀλόχοισι Διὸς νεφεληγερέταο:</l>
<l n="500">ἀλλὰ μάλα πρόφρασσα μετ᾽ ἀθανάτοισι θεοῖσιν</l>
<l>εὔχεσθαι ἐμὲ νικῆσαι κρατερῆφι βίηφιν.</l>
<milestone ed="p" n="502" unit="card" /></q>
<l><milestone ed="P" unit="para" />ὣς ἄρ᾽ ἔφη, Λητὼ δὲ συναίνυτο καμπύλα τόξα</l>
<l>πεπτεῶτ᾽ ἄλλυδις ἄλλα μετὰ στροφάλιγγι κονίης.</l>
<l>ἣ μὲν τόξα λαβοῦσα πάλιν κίε θυγατέρος ἧς:</l>
<l n="505">ἣ δ᾽ ἄρ᾽ Ὄλυμπον ἵκανε Διὸς ποτὶ χαλκοβατὲς δῶ,</l>
<l>δακρυόεσσα δὲ πατρὸς ἐφέζετο γούνασι κούρη,</l>
<l>ἀμφὶ δ᾽ ἄρ᾽ ἀμβρόσιος ἑανὸς τρέμε: τὴν δὲ προτὶ οἷ</l>
<l>εἷλε πατὴρ Κρονίδης, καὶ ἀνείρετο ἡδὺ γελάσσας:</l>
<l>τίς νύ σε τοιάδ᾽ ἔρεξε φίλον τέκος Οὐρανιώνων</l>
<l n="510">μαψιδίως, ὡς εἴ τι κακὸν ῥέζουσαν ἐνωπῇ;</l>
<l><milestone ed="P" unit="para" />τὸν δ᾽ αὖτε προσέειπεν ἐϋστέφανος κελαδεινή:</l>
<q direct="unspecified"><l>σή μ᾽ ἄλοχος στυφέλιξε πάτερ λευκώλενος Ἥρη,</l>
<l>ἐξ ἧς ἀθανάτοισιν ἔρις καὶ νεῖκος ἐφῆπται.</l></q>
<l><milestone ed="P" unit="para" />ὣς οἳ μὲν τοιαῦτα πρὸς ἀλλήλους ἀγόρευον:</l>
<q direct="unspecified"><l n="515">αὐτὰρ Ἀπόλλων Φοῖβος ἐδύσετο Ἴλιον ἱρήν:</l>
<l>μέμβλετο γάρ οἱ τεῖχος ἐϋδμήτοιο πόληος</l>
<l>μὴ Δαναοὶ πέρσειαν ὑπὲρ μόρον ἤματι κείνῳ.</l>
<l>οἳ δ᾽ ἄλλοι πρὸς Ὄλυμπον ἴσαν θεοὶ αἰὲν ἐόντες,</l>
<l>οἳ μὲν χωόμενοι, οἳ δὲ μέγα κυδιόωντες:</l>
<l n="520">κὰδ δ᾽ ἷζον παρὰ πατρὶ κελαινεφεῖ: αὐτὰρ Ἀχιλλεὺς</l>
<l>Τρῶας ὁμῶς αὐτούς τ᾽ ὄλεκεν καὶ μώνυχας ἵππους.</l>
<l>ὡς δ᾽ ὅτε καπνὸς ἰὼν εἰς οὐρανὸν εὐρὺν ἵκηται</l>
<l>ἄστεος αἰθομένοιο, θεῶν δέ ἑ μῆνις ἀνῆκε,</l>
<l>πᾶσι δ᾽ ἔθηκε πόνον, πολλοῖσι δὲ κήδε᾽ ἐφῆκεν,</l>
<l n="525">ὣς Ἀχιλεὺς Τρώεσσι πόνον καὶ κήδε᾽ ἔθηκεν.</l>
<l><milestone ed="P" unit="para" />ἑστήκει δ᾽ ὃ γέρων Πρίαμος θείου ἐπὶ πύργου,</l>
<l>ἐς δ᾽ ἐνόησ᾽ Ἀχιλῆα πελώριον: αὐτὰρ ὑπ᾽ αὐτοῦ</l>
<l>Τρῶες ἄφαρ κλονέοντο πεφυζότες, οὐδέ τις ἀλκὴ</l>
<l>γίγνεθ᾽: ὃ δ᾽ οἰμώξας ἀπὸ πύργου βαῖνε χαμᾶζε</l>
<l n="530">ὀτρύνων παρὰ τεῖχος ἀγακλειτοὺς πυλαωρούς:</l>
<l>πεπταμένας ἐν χερσὶ πύλας ἔχετ᾽ εἰς ὅ κε λαοὶ</l>
<l>ἔλθωσι προτὶ ἄστυ πεφυζότες: ἦ γὰρ Ἀχιλλεὺς</l>
<l>ἐγγὺς ὅδε κλονέων: νῦν οἴω λοίγι᾽ ἔσεσθαι.</l>
<l>αὐτὰρ ἐπεί κ᾽ ἐς τεῖχος ἀναπνεύσωσιν ἀλέντες,</l>
<l n="535">αὖτις ἐπανθέμεναι σανίδας πυκινῶς ἀραρυίας:</l>
<l>δείδια γὰρ μὴ οὖλος ἀνὴρ ἐς τεῖχος ἅληται.</l>
<milestone ed="p" n="537" unit="card" /></q>
<l><milestone ed="P" unit="para" />ὣς ἔφαθ᾽, οἳ δ᾽ ἄνεσάν τε πύλας καὶ ἀπῶσαν ὀχῆας:</l>
<l>αἳ δὲ πετασθεῖσαι τεῦξαν φάος: αὐτὰρ Ἀπόλλων</l>
<l>ἀντίος ἐξέθορε Τρώων ἵνα λοιγὸν ἀλάλκοι.</l>
<l n="540">οἳ δ᾽ ἰθὺς πόλιος καὶ τείχεος ὑψηλοῖο</l>
<l>δίψῃ καρχαλέοι κεκονιμένοι ἐκ πεδίοιο</l>
<l>φεῦγον: ὃ δὲ σφεδανὸν ἔφεπ᾽ ἔγχεϊ, λύσσα δέ οἱ κῆρ</l>
<l>αἰὲν ἔχε κρατερή, μενέαινε δὲ κῦδος ἀρέσθαι.</l>
<l><milestone ed="P" unit="para" />ἔνθά κεν ὑψίπυλον Τροίην ἕλον υἷες Ἀχαιῶν,</l>
<l n="545">εἰ μὴ Ἀπόλλων Φοῖβος Ἀγήνορα δῖον ἀνῆκε</l>
<l>φῶτ᾽ Ἀντήνορος υἱὸν ἀμύμονά τε κρατερόν τε.</l>
<l>ἐν μέν οἱ κραδίῃ θάρσος βάλε, πὰρ δέ οἱ αὐτὸς</l>
<l>ἔστη, ὅπως θανάτοιο βαρείας χεῖρας ἀλάλκοι</l>
<l>φηγῷ κεκλιμένος: κεκάλυπτο δ᾽ ἄρ᾽ ἠέρι πολλῇ.</l>
<l n="550">αὐτὰρ ὅ γ᾽ ὡς ἐνόησεν Ἀχιλλῆα πτολίπορθον</l>
<l>ἔστη, πολλὰ δέ οἱ κραδίη πόρφυρε μένοντι:</l>
<l>ὀχθήσας δ᾽ ἄρα εἶπε πρὸς ὃν μεγαλήτορα θυμόν:</l>
<l>ὤ μοι ἐγών: εἰ μέν κεν ὑπὸ κρατεροῦ Ἀχιλῆος</l>
<l>φεύγω, τῇ περ οἱ ἄλλοι ἀτυζόμενοι κλονέονται,</l>
<l n="555">αἱρήσει με καὶ ὧς, καὶ ἀνάλκιδα δειροτομήσει.</l>
<l>εἰ δ᾽ ἂν ἐγὼ τούτους μὲν ὑποκλονέεσθαι ἐάσω</l>
<l>Πηλεΐδῃ Ἀχιλῆϊ, ποσὶν δ᾽ ἀπὸ τείχεος ἄλλῃ</l>
<l>φεύγω πρὸς πεδίον Ἰλήϊον, ὄφρ᾽ ἂν ἵκωμαι</l>
<l>Ἴδης τε κνημοὺς κατά τε ῥωπήϊα δύω:</l>
<l n="560">ἑσπέριος δ᾽ ἂν ἔπειτα λοεσσάμενος ποταμοῖο</l>
<l>ἱδρῶ ἀποψυχθεὶς προτὶ Ἴλιον ἀπονεοίμην:</l>
<l>ἀλλὰ τί ἤ μοι ταῦτα φίλος διελέξατο θυμός;</l>
<l>μή μ᾽ ἀπαειρόμενον πόλιος πεδίον δὲ νοήσῃ</l>
<l>καί με μεταΐξας μάρψῃ ταχέεσσι πόδεσσιν.</l>
<l n="565">οὐκέτ᾽ ἔπειτ᾽ ἔσται θάνατον καὶ κῆρας ἀλύξαι:</l>
<l>λίην γὰρ κρατερὸς περὶ πάντων ἔστ᾽ ἀνθρώπων.</l>
<l>εἰ δέ κέ οἱ προπάροιθε πόλεος κατεναντίον ἔλθω:</l>
<l>καὶ γάρ θην τούτῳ τρωτὸς χρὼς ὀξέϊ χαλκῷ,</l>
<l>ἐν δὲ ἴα ψυχή, θνητὸν δέ ἕ φασ᾽ ἄνθρωποι</l>
<l n="570">ἔμμεναι: αὐτάρ οἱ Κρονίδης Ζεὺς κῦδος ὀπάζει.</l>
<milestone ed="p" n="571" unit="card" /></q>
<l><milestone ed="P" unit="para" />ὣς εἰπὼν Ἀχιλῆα ἀλεὶς μένεν, ἐν δέ οἱ ἦτορ</l>
<l>ἄλκιμον ὁρμᾶτο πτολεμίζειν ἠδὲ μάχεσθαι.</l>
<l>ἠΰτε πάρδαλις εἶσι βαθείης ἐκ ξυλόχοιο</l>
<l>ἀνδρὸς θηρητῆρος ἐναντίον, οὐδέ τι θυμῷ</l>
<l n="575">ταρβεῖ οὐδὲ φοβεῖται, ἐπεί κεν ὑλαγμὸν ἀκούσῃ:</l>
<l>εἴ περ γὰρ φθάμενός μιν ἢ οὐτάσῃ ἠὲ βάλῃσιν,</l>
<l>ἀλλά τε καὶ περὶ δουρὶ πεπαρμένη οὐκ ἀπολήγει</l>
<l>ἀλκῆς, πρίν γ᾽ ἠὲ ξυμβλήμεναι ἠὲ δαμῆναι:</l>
<l>ὣς Ἀντήνορος υἱὸς ἀγαυοῦ δῖος Ἀγήνωρ</l>
<l n="580">οὐκ ἔθελεν φεύγειν, πρὶν πειρήσαιτ᾽ Ἀχιλῆος.</l>
<l>ἀλλ᾽ ὅ γ᾽ ἄρ᾽ ἀσπίδα μὲν πρόσθ᾽ ἔσχετο πάντοσ᾽ ἐΐσην,</l>
<l>ἐγχείῃ δ᾽ αὐτοῖο τιτύσκετο, καὶ μέγ᾽ ἀΰτει:</l>
<l>ἦ δή που μάλ᾽ ἔολπας ἐνὶ φρεσὶ φαίδιμ᾽ Ἀχιλλεῦ</l>
<l>ἤματι τῷδε πόλιν πέρσειν Τρώων ἀγερώχων</l>
<l n="585">νηπύτι᾽: ἦ τ᾽ ἔτι πολλὰ τετεύξεται ἄλγε᾽ ἐπ᾽ αὐτῇ.</l>
<l>ἐν γάρ οἱ πολέες τε καὶ ἄλκιμοι ἀνέρες εἰμέν,</l>
<l>οἳ καὶ πρόσθε φίλων τοκέων ἀλόχων τε καὶ υἱῶν</l>
<l>Ἴλιον εἰρυόμεσθα: σὺ δ᾽ ἐνθάδε πότμον ἐφέψεις</l>
<l>ὧδ᾽ ἔκπαγλος ἐὼν καὶ θαρσαλέος πολεμιστής.</l>
<l n="590"><milestone ed="P" unit="para" />ἦ ῥα, καὶ ὀξὺν ἄκοντα βαρείης χειρὸς ἀφῆκε,</l>
<l>καί ῥ᾽ ἔβαλε κνήμην ὑπὸ γούνατος οὐδ᾽ ἀφάμαρτεν.</l>
<l>ἀμφὶ δέ οἱ κνημὶς νεοτεύκτου κασσιτέροιο</l>
<l>σμερδαλέον κονάβησε: πάλιν δ᾽ ἀπὸ χαλκὸς ὄρουσε</l>
<l>βλημένου, οὐδ᾽ ἐπέρησε, θεοῦ δ᾽ ἠρύκακε δῶρα.</l>
<l n="595">Πηλεΐδης δ᾽ ὁρμήσατ᾽ Ἀγήνορος ἀντιθέοιο</l>
<l>δεύτερος: οὐδ᾽ ἔτ᾽ ἔασεν Ἀπόλλων κῦδος ἀρέσθαι,</l>
<l>ἀλλά μιν ἐξήρπαξε, κάλυψε δ᾽ ἄρ᾽ ἠέρι πολλῇ,</l>
<l>ἡσύχιον δ᾽ ἄρα μιν πολέμου ἔκπεμπε νέεσθαι.</l>
<l>αὐτὰρ ὃ Πηλεΐωνα δόλῳ ἀποέργαθε λαοῦ:</l>
<l n="600">αὐτῷ γὰρ ἑκάεργος Ἀγήνορι πάντα ἐοικὼς</l>
<l>ἔστη πρόσθε ποδῶν, ὃ δ᾽ ἐπέσσυτο ποσσὶ διώκειν:</l>
<l>εἷος ὃ τὸν πεδίοιο διώκετο πυροφόροιο</l>
<l>τρέψας πὰρ ποταμὸν βαθυδινήεντα Σκάμανδρον</l>
<l>τυτθὸν ὑπεκπροθέοντα: δόλῳ δ᾽ ἄρ᾽ ἔθελγεν Ἀπόλλων</l>
<l n="605">ὡς αἰεὶ ἔλποιτο κιχήσεσθαι ποσὶν οἷσι:</l>
<l>τόφρ᾽ ἄλλοι Τρῶες πεφοβημένοι ἦλθον ὁμίλῳ</l>
<l>ἀσπάσιοι προτὶ ἄστυ, πόλις δ᾽ ἔμπλητο ἀλέντων.</l>
<l>οὐδ᾽ ἄρα τοί γ᾽ ἔτλαν πόλιος καὶ τείχεος ἐκτὸς</l>
<l>μεῖναι ἔτ᾽ ἀλλήλους, καὶ γνώμεναι ὅς τε πεφεύγοι</l>
<l n="610">ὅς τ᾽ ἔθαν᾽ ἐν πολέμῳ: ἀλλ᾽ ἐσσυμένως ἐσέχυντο</l>
<l>ἐς πόλιν, ὅν τινα τῶν γε πόδες καὶ γοῦνα σαώσαι.</l>
</div1></body></text></TEI.2>