<?xml version="1.0" encoding="utf-8"?>
<TEI.2><text><body><div1 type="Book" n="4" org="uniform" sample="complete">
<milestone ed="p" n="1" unit="card" />
<l><milestone ed="P" unit="para" />οἳ δὲ θεοὶ πὰρ Ζηνὶ καθήμενοι ἠγορόωντο</l>
<l>χρυσέῳ ἐν δαπέδῳ, μετὰ δέ σφισι πότνια Ἥβη</l>
<l>νέκταρ ἐοινοχόει: τοὶ δὲ χρυσέοις δεπάεσσι</l>
<l>δειδέχατ᾽ ἀλλήλους, Τρώων πόλιν εἰσορόωντες:</l>
<l n="5">αὐτίκ᾽ ἐπειρᾶτο Κρονίδης ἐρεθιζέμεν Ἥρην</l>
<l>κερτομίοις ἐπέεσσι παραβλήδην ἀγορεύων:</l>
<l>δοιαὶ μὲν Μενελάῳ ἀρηγόνες εἰσὶ θεάων</l>
<l>Ἥρη τ᾽ Ἀργείη καὶ Ἀλαλκομενηῒς Ἀθήνη.</l>
<l>ἀλλ᾽ ἤτοι ταὶ νόσφι καθήμεναι εἰσορόωσαι</l>
<l n="10">τέρπεσθον: τῷ δ᾽ αὖτε φιλομειδὴς Ἀφροδίτη</l>
<l>αἰεὶ παρμέμβλωκε καὶ αὐτοῦ κῆρας ἀμύνει:</l>
<l>καὶ νῦν ἐξεσάωσεν ὀϊόμενον θανέεσθαι.</l>
<l>ἀλλ᾽ ἤτοι νίκη μὲν ἀρηϊφίλου Μενελάου:</l>
<q direct="unspecified"><l>ἡμεῖς δὲ φραζώμεθ᾽ ὅπως ἔσται τάδε ἔργα,</l>
<l n="15">ἤ ῥ᾽ αὖτις πόλεμόν τε κακὸν καὶ φύλοπιν αἰνὴν</l>
<l>ὄρσομεν, ἦ φιλότητα μετ᾽ ἀμφοτέροισι βάλωμεν.</l>
<l>εἰ δ᾽ αὖ πως τόδε πᾶσι φίλον καὶ ἡδὺ γένοιτο,</l>
<l>ἤτοι μὲν οἰκέοιτο πόλις Πριάμοιο ἄνακτος,</l>
<l>αὖτις δ᾽ Ἀργείην Ἑλένην Μενέλαος ἄγοιτο.</l></q>
<l n="20"><milestone ed="P" unit="para" />ὣς ἔφαθ᾽, αἳ δ᾽ ἐπέμυξαν Ἀθηναίη τε καὶ Ἥρη:</l>
<l>πλησίαι αἵ γ᾽ ἥσθην, κακὰ δὲ Τρώεσσι μεδέσθην.</l>
<l>ἤτοι Ἀθηναίη ἀκέων ἦν οὐδέ τι εἶπε</l>
<l>σκυζομένη Διὶ πατρί, χόλος δέ μιν ἄγριος ᾕρει:</l>
<l>Ἥρῃ δ᾽ οὐκ ἔχαδε στῆθος χόλον, ἀλλὰ προσηύδα:</l>
<q direct="unspecified"><l n="25">αἰνότατε Κρονίδη ποῖον τὸν μῦθον ἔειπες:</l>
<l>πῶς ἐθέλεις ἅλιον θεῖναι πόνον ἠδ᾽ ἀτέλεστον,</l>
<l>ἱδρῶ θ᾽ ὃν ἵδρωσα μόγῳ, καμέτην δέ μοι ἵπποι</l>
<l>λαὸν ἀγειρούσῃ, Πριάμῳ κακὰ τοῖό τε παισίν.</l>
<l>ἕρδ᾽: ἀτὰρ οὔ τοι πάντες ἐπαινέομεν θεοὶ ἄλλοι.</l></q>
<l n="30"><milestone ed="P" unit="para" />τὴν δὲ μέγ᾽ ὀχθήσας προσέφη νεφεληγερέτα Ζεύς:</l>
<q direct="unspecified"><l>δαιμονίη τί νύ σε Πρίαμος Πριάμοιό τε παῖδες</l>
<l>τόσσα κακὰ ῥέζουσιν, ὅ τ᾽ ἀσπερχὲς μενεαίνεις</l>
<l>Ἰλίου ἐξαλαπάξαι ἐϋκτίμενον πτολίεθρον;</l>
<l>εἰ δὲ σύ γ᾽ εἰσελθοῦσα πύλας καὶ τείχεα μακρὰ</l>
<l n="35">ὠμὸν βεβρώθοις Πρίαμον Πριάμοιό τε παῖδας</l>
<l>ἄλλους τε Τρῶας, τότε κεν χόλον ἐξακέσαιο.</l>
<l>ἕρξον ὅπως ἐθέλεις: μὴ τοῦτό γε νεῖκος ὀπίσσω</l>
<l>σοὶ καὶ ἐμοὶ μέγ᾽ ἔρισμα μετ᾽ ἀμφοτέροισι γένηται.</l>
<l>ἄλλο δέ τοι ἐρέω, σὺ δ᾽ ἐνὶ φρεσὶ βάλλεο σῇσιν:</l>
<l n="40">ὁππότε κεν καὶ ἐγὼ μεμαὼς πόλιν ἐξαλαπάξαι</l>
<l>τὴν ἐθέλω ὅθι τοι φίλοι ἀνέρες ἐγγεγάασι,</l>
<l>μή τι διατρίβειν τὸν ἐμὸν χόλον, ἀλλά μ᾽ ἐᾶσαι:</l>
<l>καὶ γὰρ ἐγὼ σοὶ δῶκα ἑκὼν ἀέκοντί γε θυμῷ:</l>
<l>αἳ γὰρ ὑπ᾽ ἠελίῳ τε καὶ οὐρανῷ ἀστερόεντι</l>
<l n="45">ναιετάουσι πόληες ἐπιχθονίων ἀνθρώπων,</l>
<l>τάων μοι περὶ κῆρι τιέσκετο Ἴλιος ἱρὴ</l>
<l>καὶ Πρίαμος καὶ λαὸς ἐϋμμελίω Πριάμοιο.</l>
<l>οὐ γάρ μοί ποτε βωμὸς ἐδεύετο δαιτὸς ἐΐσης</l>
<l>λοιβῆς τε κνίσης τε: τὸ γὰρ λάχομεν γέρας ἡμεῖς.</l>
<milestone ed="p" n="50" unit="card" /></q>
<l n="50"><milestone ed="P" unit="para" />τὸν δ᾽ ἠμείβετ᾽ ἔπειτα βοῶπις πότνια Ἥρη:</l>
<q direct="unspecified"><l>ἤτοι ἐμοὶ τρεῖς μὲν πολὺ φίλταταί εἰσι πόληες</l>
<l>Ἄργός τε Σπάρτη τε καὶ εὐρυάγυια Μυκήνη:</l>
<l>τὰς διαπέρσαι ὅτ᾽ ἄν τοι ἀπέχθωνται περὶ κῆρι:</l>
<l>τάων οὔ τοι ἐγὼ πρόσθ᾽ ἵσταμαι οὐδὲ μεγαίρω.</l>
<l n="55">εἴ περ γὰρ φθονέω τε καὶ οὐκ εἰῶ διαπέρσαι,</l>
<l>οὐκ ἀνύω φθονέουσ᾽ ἐπεὶ ἦ πολὺ φέρτερός ἐσσι.</l>
<l>ἀλλὰ χρὴ καὶ ἐμὸν θέμεναι πόνον οὐκ ἀτέλεστον:</l>
<l>καὶ γὰρ ἐγὼ θεός εἰμι, γένος δέ μοι ἔνθεν ὅθεν σοί,</l>
<l>καί με πρεσβυτάτην τέκετο Κρόνος ἀγκυλομήτης,</l>
<l n="60">ἀμφότερον γενεῇ τε καὶ οὕνεκα σὴ παράκοιτις</l>
<l>κέκλημαι, σὺ δὲ πᾶσι μετ᾽ ἀθανάτοισιν ἀνάσσεις.</l>
<l>ἀλλ᾽ ἤτοι μὲν ταῦθ᾽ ὑποείξομεν ἀλλήλοισι,</l>
<l>σοὶ μὲν ἐγώ, σὺ δ᾽ ἐμοί: ἐπὶ δ᾽ ἕψονται θεοὶ ἄλλοι</l>
<l>ἀθάνατοι: σὺ δὲ θᾶσσον Ἀθηναίῃ ἐπιτεῖλαι</l>
<l n="65">ἐλθεῖν ἐς Τρώων καὶ Ἀχαιῶν φύλοπιν αἰνήν,</l>
<l>πειρᾶν δ᾽ ὥς κε Τρῶες ὑπερκύδαντας Ἀχαιοὺς</l>
<l>ἄρξωσι πρότεροι ὑπὲρ ὅρκια δηλήσασθαι.</l></q>
<l><milestone ed="P" unit="para" />ὣς ἔφατ᾽, οὐδ᾽ ἀπίθησε πατὴρ ἀνδρῶν τε θεῶν τε:</l>
<l>αὐτίκ᾽ Ἀθηναίην ἔπεα πτερόεντα προσηύδα:</l>
<q direct="unspecified"><l n="70">αἶψα μάλ᾽ ἐς στρατὸν ἐλθὲ μετὰ Τρῶας καὶ Ἀχαιούς,</l>
<l>πειρᾶν δ᾽ ὥς κε Τρῶες ὑπερκύδαντας Ἀχαιοὺς</l>
<l>ἄρξωσι πρότεροι ὑπὲρ ὅρκια δηλήσασθαι.</l></q>
<l><milestone ed="P" unit="para" />ὣς εἰπὼν ὄτρυνε πάρος μεμαυῖαν Ἀθήνην,</l>
<l>βῆ δὲ κατ᾽ Οὐλύμποιο καρήνων ἀΐξασα.</l>
<l n="75">οἷον δ᾽ ἀστέρα ἧκε Κρόνου πάϊς ἀγκυλομήτεω</l>
<l>ἢ ναύτῃσι τέρας ἠὲ στρατῷ εὐρέϊ λαῶν</l>
<l>λαμπρόν: τοῦ δέ τε πολλοὶ ἀπὸ σπινθῆρες ἵενται:</l>
<l>τῷ ἐϊκυῖ᾽ ἤϊξεν ἐπὶ χθόνα Παλλὰς Ἀθήνη,</l>
<l>κὰδ δ᾽ ἔθορ᾽ ἐς μέσσον: θάμβος δ᾽ ἔχεν εἰσορόωντας</l>
<l n="80">Τρῶάς θ᾽ ἱπποδάμους καὶ ἐϋκνήμιδας Ἀχαιούς:</l>
<l>ὧδε δέ τις εἴπεσκεν ἰδὼν ἐς πλησίον ἄλλον:</l>
<q direct="unspecified"><l>ἦ ῥ᾽ αὖτις πόλεμός τε κακὸς καὶ φύλοπις αἰνὴ</l>
<l>ἔσσεται, ἢ φιλότητα μετ᾽ ἀμφοτέροισι τίθησι</l>
<l>Ζεύς, ὅς τ᾽ ἀνθρώπων ταμίης πολέμοιο τέτυκται.</l>
<milestone ed="p" n="85" unit="card" /></q>
<l n="85"><milestone ed="P" unit="para" />ὣς ἄρα τις εἴπεσκεν Ἀχαιῶν τε Τρώων τε.</l>
<q direct="unspecified"><l>ἣ δ᾽ ἀνδρὶ ἰκέλη Τρώων κατεδύσεθ᾽ ὅμιλον</l>
<l>Λαοδόκῳ Ἀντηνορίδῃ κρατερῷ αἰχμητῇ,</l>
<l>Πάνδαρον ἀντίθεον διζημένη εἴ που ἐφεύροι.</l>
<l>εὗρε Λυκάονος υἱὸν ἀμύμονά τε κρατερόν τε</l>
<l n="90">ἑσταότ᾽: ἀμφὶ δέ μιν κρατεραὶ στίχες ἀσπιστάων</l>
<l>λαῶν, οἵ οἱ ἕποντο ἀπ᾽ Αἰσήποιο ῥοάων:</l>
<l>ἀγχοῦ δ᾽ ἱσταμένη ἔπεα πτερόεντα προσηύδα:</l>
<q direct="unspecified"><l>ἦ ῥά νύ μοί τι πίθοιο Λυκάονος υἱὲ δαΐφρον.</l>
<l>τλαίης κεν Μενελάῳ ἐπιπροέμεν ταχὺν ἰόν,</l>
<l n="95">πᾶσι δέ κε Τρώεσσι χάριν καὶ κῦδος ἄροιο,</l>
<l>ἐκ πάντων δὲ μάλιστα Ἀλεξάνδρῳ βασιλῆϊ.</l>
<l>τοῦ κεν δὴ πάμπρωτα παρ᾽ ἀγλαὰ δῶρα φέροιο,</l>
<l>αἴ κεν ἴδῃ Μενέλαον ἀρήϊον Ἀτρέος υἱὸν</l>
<l>σῷ βέλεϊ δμηθέντα πυρῆς ἐπιβάντ᾽ ἀλεγεινῆς.</l>
<l n="100">ἀλλ᾽ ἄγ᾽ ὀΐστευσον Μενελάου κυδαλίμοιο,</l>
<l>εὔχεο δ᾽ Ἀπόλλωνι Λυκηγενέϊ κλυτοτόξῳ</l>
<l>ἀρνῶν πρωτογόνων ῥέξειν κλειτὴν ἑκατόμβην</l>
<l>οἴκαδε νοστήσας ἱερῆς εἰς ἄστυ Ζελείης.</l></q>
<l><milestone ed="P" unit="para" />ὣς φάτ᾽ Ἀθηναίη, τῷ δὲ φρένας ἄφρονι πεῖθεν:</l>
<l n="105">αὐτίκ᾽ ἐσύλα τόξον ἐΰξοον ἰξάλου αἰγὸς</l>
<l>ἀγρίου, ὅν ῥά ποτ᾽ αὐτὸς ὑπὸ στέρνοιο τυχήσας</l>
<l>πέτρης ἐκβαίνοντα δεδεγμένος ἐν προδοκῇσι</l>
<l>βεβλήκει πρὸς στῆθος: ὃ δ᾽ ὕπτιος ἔμπεσε πέτρῃ.</l>
<l>τοῦ κέρα ἐκ κεφαλῆς ἑκκαιδεκάδωρα πεφύκει:</l>
<l n="110">καὶ τὰ μὲν ἀσκήσας κεραοξόος ἤραρε τέκτων,</l>
<l>πᾶν δ᾽ εὖ λειήνας χρυσέην ἐπέθηκε κορώνην.</l>
<l>καὶ τὸ μὲν εὖ κατέθηκε τανυσσάμενος ποτὶ γαίῃ</l>
<l>ἀγκλίνας: πρόσθεν δὲ σάκεα σχέθον ἐσθλοὶ ἑταῖροι</l>
<l>μὴ πρὶν ἀναΐξειαν ἀρήϊοι υἷες Ἀχαιῶν</l>
<l n="115">πρὶν βλῆσθαι Μενέλαον ἀρήϊον Ἀτρέος υἱόν.</l>
<l>αὐτὰρ ὁ σύλα πῶμα φαρέτρης, ἐκ δ᾽ ἕλετ᾽ ἰὸν</l>
<l>ἀβλῆτα πτερόεντα μελαινέων ἕρμ᾽ ὀδυνάων:</l>
<l>αἶψα δ᾽ ἐπὶ νευρῇ κατεκόσμει πικρὸν ὀϊστόν,</l>
<l>εὔχετο δ᾽ Ἀπόλλωνι Λυκηγενέϊ κλυτοτόξῳ</l>
<l n="120">ἀρνῶν πρωτογόνων ῥέξειν κλειτὴν ἑκατόμβην</l>
<l>οἴκαδε νοστήσας ἱερῆς εἰς ἄστυ Ζελείης.</l>
<l>ἕλκε δ᾽ ὁμοῦ γλυφίδας τε λαβὼν καὶ νεῦρα βόεια:</l>
<l>νευρὴν μὲν μαζῷ πέλασεν, τόξῳ δὲ σίδηρον.</l>
<l>αὐτὰρ ἐπεὶ δὴ κυκλοτερὲς μέγα τόξον ἔτεινε,</l>
<l n="125">λίγξε βιός, νευρὴ δὲ μέγ᾽ ἴαχεν, ἆλτο δ᾽ ὀϊστὸς</l>
<l>ὀξυβελὴς καθ᾽ ὅμιλον ἐπιπτέσθαι μενεαίνων.</l>
<milestone ed="p" n="127" unit="card" />
<l><milestone ed="P" unit="para" />οὐδὲ σέθεν Μενέλαε θεοὶ μάκαρες λελάθοντο</l>
<l>ἀθάνατοι, πρώτη δὲ Διὸς θυγάτηρ ἀγελείη,</l>
<l>ἥ τοι πρόσθε στᾶσα βέλος ἐχεπευκὲς ἄμυνεν.</l>
<l n="130">ἣ δὲ τόσον μὲν ἔεργεν ἀπὸ χροὸς ὡς ὅτε μήτηρ</l>
<l>παιδὸς ἐέργῃ μυῖαν ὅθ᾽ ἡδέϊ λέξεται ὕπνῳ,</l>
<l>αὐτὴ δ᾽ αὖτ᾽ ἴθυνεν ὅθι ζωστῆρος ὀχῆες</l>
<l>χρύσειοι σύνεχον καὶ διπλόος ἤντετο θώρηξ.</l>
<l>ἐν δ᾽ ἔπεσε ζωστῆρι ἀρηρότι πικρὸς ὀϊστός:</l>
<l n="135">διὰ μὲν ἂρ ζωστῆρος ἐλήλατο δαιδαλέοιο,</l>
<l>καὶ διὰ θώρηκος πολυδαιδάλου ἠρήρειστο</l>
<l>μίτρης θ᾽, ἣν ἐφόρει ἔρυμα χροὸς ἕρκος ἀκόντων,</l>
<l>ἥ οἱ πλεῖστον ἔρυτο: διὰ πρὸ δὲ εἴσατο καὶ τῆς.</l>
<l>ἀκρότατον δ᾽ ἄρ᾽ ὀϊστὸς ἐπέγραψε χρόα φωτός:</l>
<l n="140">αὐτίκα δ᾽ ἔρρεεν αἷμα κελαινεφὲς ἐξ ὠτειλῆς.</l></q>
<l><milestone ed="P" unit="para" />ὡς δ᾽ ὅτε τίς τ᾽ ἐλέφαντα γυνὴ φοίνικι μιήνῃ</l>
<l>Μῃονὶς ἠὲ Κάειρα παρήϊον ἔμμεναι ἵππων:</l>
<l>κεῖται δ᾽ ἐν θαλάμῳ, πολέες τέ μιν ἠρήσαντο</l>
<l>ἱππῆες φορέειν: βασιλῆϊ δὲ κεῖται ἄγαλμα,</l>
<l n="145">ἀμφότερον κόσμός θ᾽ ἵππῳ ἐλατῆρί τε κῦδος:</l>
<l>τοῖοί τοι Μενέλαε μιάνθην αἵματι μηροὶ</l>
<l>εὐφυέες κνῆμαί τε ἰδὲ σφυρὰ κάλ᾽ ὑπένερθε.</l>
<l><milestone ed="P" unit="para" />ῥίγησεν δ᾽ ἄρ᾽ ἔπειτα ἄναξ ἀνδρῶν Ἀγαμέμνων</l>
<l>ὡς εἶδεν μέλαν αἷμα καταρρέον ἐξ ὠτειλῆς:</l>
<l n="150">ῥίγησεν δὲ καὶ αὐτὸς ἀρηΐφιλος Μενέλαος.</l>
<l>ὡς δὲ ἴδεν νεῦρόν τε καὶ ὄγκους ἐκτὸς ἐόντας</l>
<l>ἄψορρόν οἱ θυμὸς ἐνὶ στήθεσσιν ἀγέρθη.</l>
<l>τοῖς δὲ βαρὺ στενάχων μετέφη κρείων Ἀγαμέμνων</l>
<l>χειρὸς ἔχων Μενέλαον, ἐπεστενάχοντο δ᾽ ἑταῖροι:</l>
<q direct="unspecified"><l n="155">φίλε κασίγνητε θάνατόν νύ τοι ὅρκι᾽ ἔταμνον</l>
<l>οἶον προστήσας πρὸ Ἀχαιῶν Τρωσὶ μάχεσθαι,</l>
<l>ὥς σ᾽ ἔβαλον Τρῶες, κατὰ δ᾽ ὅρκια πιστὰ πάτησαν.</l>
<l>οὐ μέν πως ἅλιον πέλει ὅρκιον αἷμά τε ἀρνῶν</l>
<l>σπονδαί τ᾽ ἄκρητοι καὶ δεξιαὶ ᾗς ἐπέπιθμεν.</l>
<l n="160">εἴ περ γάρ τε καὶ αὐτίκ᾽ Ὀλύμπιος οὐκ ἐτέλεσσεν,</l>
<l>ἔκ τε καὶ ὀψὲ τελεῖ, σύν τε μεγάλῳ ἀπέτισαν</l>
<l>σὺν σφῇσιν κεφαλῇσι γυναιξί τε καὶ τεκέεσσιν.</l>
<l>εὖ γὰρ ἐγὼ τόδε οἶδα κατὰ φρένα καὶ κατὰ θυμόν:</l>
<l>ἔσσεται ἦμαρ ὅτ᾽ ἄν ποτ᾽ ὀλώλῃ Ἴλιος ἱρὴ</l>
<l n="165">καὶ Πρίαμος καὶ λαὸς ἐϋμμελίω Πριάμοιο,</l>
<l>Ζεὺς δέ σφι Κρονίδης ὑψίζυγος αἰθέρι ναίων</l>
<l>αὐτὸς ἐπισσείῃσιν ἐρεμνὴν αἰγίδα πᾶσι</l>
<l>τῆσδ᾽ ἀπάτης κοτέων: τὰ μὲν ἔσσεται οὐκ ἀτέλεστα:</l>
<l>ἀλλά μοι αἰνὸν ἄχος σέθεν ἔσσεται ὦ Μενέλαε</l>
<l n="170">αἴ κε θάνῃς καὶ πότμον ἀναπλήσῃς βιότοιο.</l>
<l>καί κεν ἐλέγχιστος πολυδίψιον Ἄργος ἱκοίμην:</l>
<l>αὐτίκα γὰρ μνήσονται Ἀχαιοὶ πατρίδος αἴης:</l>
<l>κὰδ δέ κεν εὐχωλὴν Πριάμῳ καὶ Τρωσὶ λίποιμεν</l>
<l>Ἀργείην Ἑλένην: σέο δ᾽ ὀστέα πύσει ἄρουρα</l>
<l n="175">κειμένου ἐν Τροίῃ ἀτελευτήτῳ ἐπὶ ἔργῳ.</l>
<l>καί κέ τις ὧδ᾽ ἐρέει Τρώων ὑπερηνορεόντων</l>
<l>τύμβῳ ἐπιθρῴσκων Μενελάου κυδαλίμοιο:</l>
<l>αἴθ᾽ οὕτως ἐπὶ πᾶσι χόλον τελέσει᾽ Ἀγαμέμνων,</l>
<l>ὡς καὶ νῦν ἅλιον στρατὸν ἤγαγεν ἐνθάδ᾽ Ἀχαιῶν,</l>
<l n="180">καὶ δὴ ἔβη οἶκον δὲ φίλην ἐς πατρίδα γαῖαν</l>
<l>σὺν κεινῇσιν νηυσὶ λιπὼν ἀγαθὸν Μενέλαον.</l>
<l>ὥς ποτέ τις ἐρέει: τότε μοι χάνοι εὐρεῖα χθών.</l></q>
<milestone ed="p" n="183" unit="card" />
<l><milestone ed="P" unit="para" />τὸν δ᾽ ἐπιθαρσύνων προσέφη ξανθὸς Μενέλαος:</l>
<q direct="unspecified"><l>θάρσει, μηδέ τί πω δειδίσσεο λαὸν Ἀχαιῶν:</l>
<l n="185">οὐκ ἐν καιρίῳ ὀξὺ πάγη βέλος, ἀλλὰ πάροιθεν</l>
<l>εἰρύσατο ζωστήρ τε παναίολος ἠδ᾽ ὑπένερθε</l>
<l>ζῶμά τε καὶ μίτρη, τὴν χαλκῆες κάμον ἄνδρες.</l>
<l><milestone ed="P" unit="para" />τὸν δ᾽ ἀπαμειβόμενος προσέφη κρείων Ἀγαμέμνων:</l>
<q direct="unspecified"><l>αἲ γὰρ δὴ οὕτως εἴη φίλος ὦ Μενέλαε:</l>
<l n="190">ἕλκος δ᾽ ἰητὴρ ἐπιμάσσεται ἠδ᾽ ἐπιθήσει</l>
<l>φάρμαχ᾽ ἅ κεν παύσῃσι μελαινάων ὀδυνάων.</l>
<l><milestone ed="P" unit="para" />ἦ καὶ Ταλθύβιον θεῖον κήρυκα προσηύδα:</l>
<q direct="unspecified"><l>Ταλθύβι᾽ ὅττι τάχιστα Μαχάονα δεῦρο κάλεσσον</l>
<l>φῶτ᾽ Ἀσκληπιοῦ υἱὸν ἀμύμονος ἰητῆρος,</l>
<l n="195">ὄφρα ἴδῃ Μενέλαον ἀρήϊον Ἀτρέος υἱόν,</l>
<l>ὅν τις ὀϊστεύσας ἔβαλεν τόξων ἐῢ εἰδὼς</l>
<l>Τρώων ἢ Λυκίων, τῷ μὲν κλέος, ἄμμι δὲ πένθος.</l></q>
<l><milestone ed="P" unit="para" />ὣς ἔφατ᾽, οὐδ᾽ ἄρα οἱ κῆρυξ ἀπίθησεν ἀκούσας,</l>
<l>βῆ δ᾽ ἰέναι κατὰ λαὸν Ἀχαιῶν χαλκοχιτώνων</l>
<l n="200">παπταίνων ἥρωα Μαχάονα: τὸν δὲ νόησεν</l>
<l>ἑσταότ᾽: ἀμφὶ δέ μιν κρατεραὶ στίχες ἀσπιστάων</l>
<l>λαῶν, οἵ οἱ ἕποντο Τρίκης ἐξ ἱπποβότοιο.</l>
<l>ἀγχοῦ δ᾽ ἱστάμενος ἔπεα πτερόεντα προσηύδα:</l>
<q direct="unspecified"><l>ὄρσ᾽ Ἀσκληπιάδη, καλέει κρείων Ἀγαμέμνων,</l>
<l n="205">ὄφρα ἴδῃς Μενέλαον ἀρήϊον ἀρχὸν Ἀχαιῶν,</l>
<l>ὅν τις ὀϊστεύσας ἔβαλεν τόξων ἐῢ εἰδὼς</l>
<l>Τρώων ἢ Λυκίων, τῷ μὲν κλέος, ἄμμι δὲ πένθος.</l></q>
<l><milestone ed="P" unit="para" />ὣς φάτο, τῷ δ᾽ ἄρα θυμὸν ἐνὶ στήθεσσιν ὄρινε:</l>
<l>βὰν δ᾽ ἰέναι καθ᾽ ὅμιλον ἀνὰ στρατὸν εὐρὺν Ἀχαιῶν.</l>
<l n="210">ἀλλ᾽ ὅτε δή ῥ᾽ ἵκανον ὅθι ξανθὸς Μενέλαος</l>
<l>βλήμενος ἦν, περὶ δ᾽ αὐτὸν ἀγηγέραθ᾽ ὅσσοι ἄριστοι</l>
<l>κυκλόσ᾽, ὃ δ᾽ ἐν μέσσοισι παρίστατο ἰσόθεος φώς,</l>
<l>αὐτίκα δ᾽ ἐκ ζωστῆρος ἀρηρότος ἕλκεν ὀϊστόν:</l>
<l>τοῦ δ᾽ ἐξελκομένοιο πάλιν ἄγεν ὀξέες ὄγκοι.</l>
<l n="215">λῦσε δέ οἱ ζωστῆρα παναίολον ἠδ᾽ ὑπένερθε</l>
<l>ζῶμά τε καὶ μίτρην, τὴν χαλκῆες κάμον ἄνδρες.</l>
<l>αὐτὰρ ἐπεὶ ἴδεν ἕλκος ὅθ᾽ ἔμπεσε πικρὸς ὀϊστός,</l>
<l>αἷμ᾽ ἐκμυζήσας ἐπ᾽ ἄρ᾽ ἤπια φάρμακα εἰδὼς</l>
<l>πάσσε, τά οἵ ποτε πατρὶ φίλα φρονέων πόρε Χείρων.</l>
<l n="220"><milestone ed="P" unit="para" />ὄφρα τοὶ ἀμφεπένοντο βοὴν ἀγαθὸν Μενέλαον,</l>
<l>τόφρα δ᾽ ἐπὶ Τρώων στίχες ἤλυθον ἀσπιστάων:</l>
<l>οἳ δ᾽ αὖτις κατὰ τεύχε᾽ ἔδυν, μνήσαντο δὲ χάρμης.</l>
<milestone ed="p" n="223" unit="card" />
<l><milestone ed="P" unit="para" />ἔνθ᾽ οὐκ ἂν βρίζοντα ἴδοις Ἀγαμέμνονα δῖον</l>
<l>οὐδὲ καταπτώσσοντ᾽ οὐδ᾽ οὐκ ἐθέλοντα μάχεσθαι,</l>
<l n="225">ἀλλὰ μάλα σπεύδοντα μάχην ἐς κυδιάνειραν.</l>
<l>ἵππους μὲν γὰρ ἔασε καὶ ἅρματα ποικίλα χαλκῷ:</l>
<l>καὶ τοὺς μὲν θεράπων ἀπάνευθ᾽ ἔχε φυσιόωντας</l>
<l>Εὐρυμέδων υἱὸς Πτολεμαίου Πειραΐδαο:</l>
<l>τῷ μάλα πόλλ᾽ ἐπέτελλε παρισχέμεν ὁππότε κέν μιν</l>
<l n="230">γυῖα λάβῃ κάματος πολέας διὰ κοιρανέοντα:</l>
<l>αὐτὰρ ὃ πεζὸς ἐὼν ἐπεπωλεῖτο στίχας ἀνδρῶν:</l>
<l>καί ῥ᾽ οὓς μὲν σπεύδοντας ἴδοι Δαναῶν ταχυπώλων,</l>
<l>τοὺς μάλα θαρσύνεσκε παριστάμενος ἐπέεσσιν:</l>
<l>Ἀργεῖοι μή πώ τι μεθίετε θούριδος ἀλκῆς:</l>
<l n="235">οὐ γὰρ ἐπὶ ψευδέσσι πατὴρ Ζεὺς ἔσσετ᾽ ἀρωγός,</l>
<l>ἀλλ᾽ οἵ περ πρότεροι ὑπὲρ ὅρκια δηλήσαντο</l>
<l>τῶν ἤτοι αὐτῶν τέρενα χρόα γῦπες ἔδονται,</l>
<l>ἡμεῖς αὖτ᾽ ἀλόχους τε φίλας καὶ νήπια τέκνα</l>
<l>ἄξομεν ἐν νήεσσιν, ἐπὴν πτολίεθρον ἕλωμεν.</l>
<l n="240"><milestone ed="P" unit="para" />οὕς τινας αὖ μεθιέντας ἴδοι στυγεροῦ πολέμοιο,</l>
<l>τοὺς μάλα νεικείεσκε χολωτοῖσιν ἐπέεσσιν:</l>
<l><milestone ed="P" unit="para" />Ἀργεῖοι ἰόμωροι ἐλεγχέες οὔ νυ σέβεσθε;</l>
<l>τίφθ᾽ οὕτως ἔστητε τεθηπότες ἠΰτε νεβροί,</l>
<l>αἵ τ᾽ ἐπεὶ οὖν ἔκαμον πολέος πεδίοιο θέουσαι</l>
<l n="245">ἑστᾶσ᾽, οὐδ᾽ ἄρα τίς σφι μετὰ φρεσὶ γίγνεται ἀλκή:</l>
<l>ὣς ὑμεῖς ἔστητε τεθηπότες οὐδὲ μάχεσθε.</l>
<l>ἦ μένετε Τρῶας σχεδὸν ἐλθέμεν ἔνθά τε νῆες</l>
<l>εἰρύατ᾽ εὔπρυμνοι πολιῆς ἐπὶ θινὶ θαλάσσης,</l>
<l>ὄφρα ἴδητ᾽ αἴ κ᾽ ὔμμιν ὑπέρσχῃ χεῖρα Κρονίων;</l></q>
<l n="250"><milestone ed="P" unit="para" />ὣς ὅ γε κοιρανέων ἐπεπωλεῖτο στίχας ἀνδρῶν:</l>
<l>ἦλθε δ᾽ ἐπὶ Κρήτεσσι κιὼν ἀνὰ οὐλαμὸν ἀνδρῶν.</l>
<l>οἳ δ᾽ ἀμφ᾽ Ἰδομενῆα δαΐφρονα θωρήσσοντο:</l>
<l>Ἰδομενεὺς μὲν ἐνὶ προμάχοις συῒ εἴκελος ἀλκήν,</l>
<l>Μηριόνης δ᾽ ἄρα οἱ πυμάτας ὄτρυνε φάλαγγας.</l>
<l n="255">τοὺς δὲ ἰδὼν γήθησεν ἄναξ ἀνδρῶν Ἀγαμέμνων,</l>
<l>αὐτίκα δ᾽ Ἰδομενῆα προσηύδα μειλιχίοισιν:</l>
<q direct="unspecified"><l>Ἰδομενεῦ περὶ μέν σε τίω Δαναῶν ταχυπώλων</l>
<l>ἠμὲν ἐνὶ πτολέμῳ ἠδ᾽ ἀλλοίῳ ἐπὶ ἔργῳ</l>
<l>ἠδ᾽ ἐν δαίθ᾽, ὅτε πέρ τε γερούσιον αἴθοπα οἶνον</l>
<l n="260">Ἀργείων οἳ ἄριστοι ἐνὶ κρητῆρι κέρωνται.</l>
<l>εἴ περ γάρ τ᾽ ἄλλοι γε κάρη κομόωντες Ἀχαιοὶ</l>
<l>δαιτρὸν πίνωσιν, σὸν δὲ πλεῖον δέπας αἰεὶ</l>
<l>ἕστηχ᾽, ὥς περ ἐμοί, πιέειν ὅτε θυμὸς ἀνώγοι.</l>
<l>ἀλλ᾽ ὄρσευ πόλεμον δ᾽ οἷος πάρος εὔχεαι εἶναι.</l>
<milestone ed="p" n="265" unit="card" />
<l n="265"><milestone ed="P" unit="para" />τὸν δ᾽ αὖτ᾽ Ἰδομενεὺς Κρητῶν ἀγὸς ἀντίον ηὔδα:</l>
<l>Ἀτρεΐδη μάλα μέν τοι ἐγὼν ἐρίηρος ἑταῖρος</l>
<l>ἔσσομαι, ὡς τὸ πρῶτον ὑπέστην καὶ κατένευσα:</l>
<l>ἀλλ᾽ ἄλλους ὄτρυνε κάρη κομόωντας Ἀχαιοὺς</l>
<l>ὄφρα τάχιστα μαχώμεθ᾽, ἐπεὶ σύν γ᾽ ὅρκι᾽ ἔχευαν</l>
<l n="270">Τρῶες: τοῖσιν δ᾽ αὖ θάνατος καὶ κήδε᾽ ὀπίσσω</l>
<l>ἔσσετ᾽ ἐπεὶ πρότεροι ὑπὲρ ὅρκια δηλήσαντο.</l></q>
<l><milestone ed="P" unit="para" />ὣς ἔφατ᾽, Ἀτρεΐδης δὲ παρῴχετο γηθόσυνος κῆρ:</l>
<l>ἦλθε δ᾽ ἐπ᾽ Αἰάντεσσι κιὼν ἀνὰ οὐλαμὸν ἀνδρῶν:</l>
<l>τὼ δὲ κορυσσέσθην, ἅμα δὲ νέφος εἵπετο πεζῶν.</l>
<l n="275">ὡς δ᾽ ὅτ᾽ ἀπὸ σκοπιῆς εἶδεν νέφος αἰπόλος ἀνὴρ</l>
<l>ἐρχόμενον κατὰ πόντον ὑπὸ Ζεφύροιο ἰωῆς:</l>
<l>τῷ δέ τ᾽ ἄνευθεν ἐόντι μελάντερον ἠΰτε πίσσα</l>
<l>φαίνετ᾽ ἰὸν κατὰ πόντον, ἄγει δέ τε λαίλαπα πολλήν,</l>
<l>ῥίγησέν τε ἰδών, ὑπό τε σπέος ἤλασε μῆλα:</l>
<l n="280">τοῖαι ἅμ᾽ Αἰάντεσσι διοτρεφέων αἰζηῶν</l>
<l>δήϊον ἐς πόλεμον πυκιναὶ κίνυντο φάλαγγες</l>
<l>κυάνεαι, σάκεσίν τε καὶ ἔγχεσι πεφρικυῖαι.</l>
<l>καὶ τοὺς μὲν γήθησεν ἰδὼν κρείων Ἀγαμέμνων,</l>
<l>καί σφεας φωνήσας ἔπεα πτερόεντα προσηύδα:</l>
<q direct="unspecified"><l n="285">Αἴαντ᾽ Ἀργείων ἡγήτορε χαλκοχιτώνων,</l>
<l>σφῶϊ μέν: οὐ γὰρ ἔοικ᾽ ὀτρυνέμεν: οὔ τι κελεύω:</l>
<l>αὐτὼ γὰρ μάλα λαὸν ἀνώγετον ἶφι μάχεσθαι.</l>
<l>αἲ γὰρ Ζεῦ τε πάτερ καὶ Ἀθηναίη καὶ Ἄπολλον</l>
<l>τοῖος πᾶσιν θυμὸς ἐνὶ στήθεσσι γένοιτο:</l>
<l n="290">τώ κε τάχ᾽ ἠμύσειε πόλις Πριάμοιο ἄνακτος</l>
<l>χερσὶν ὑφ᾽ ἡμετέρῃσιν ἁλοῦσά τε περθομένη τε.</l></q>
<l><milestone ed="P" unit="para" />ὣς εἰπὼν τοὺς μὲν λίπεν αὐτοῦ, βῆ δὲ μετ᾽ ἄλλους:</l>
<l>ἔνθ᾽ ὅ γε Νέστορ᾽ ἔτετμε λιγὺν Πυλίων ἀγορητὴν</l>
<l>οὓς ἑτάρους στέλλοντα καὶ ὀτρύνοντα μάχεσθαι</l>
<l n="295">ἀμφὶ μέγαν Πελάγοντα Ἀλάστορά τε Χρομίον τε</l>
<l>Αἵμονά τε κρείοντα Βίαντά τε ποιμένα λαῶν:</l>
<l>ἱππῆας μὲν πρῶτα σὺν ἵπποισιν καὶ ὄχεσφι,</l>
<l>πεζοὺς δ᾽ ἐξόπιθε στῆσεν πολέας τε καὶ ἐσθλοὺς</l>
<l>ἕρκος ἔμεν πολέμοιο: κακοὺς δ᾽ ἐς μέσσον ἔλασσεν,</l>
<l n="300">ὄφρα καὶ οὐκ ἐθέλων τις ἀναγκαίῃ πολεμίζοι.</l>
<l>ἱππεῦσιν μὲν πρῶτ᾽ ἐπετέλλετο: τοὺς γὰρ ἀνώγει</l>
<l>σφοὺς ἵππους ἐχέμεν μηδὲ κλονέεσθαι ὁμίλῳ:</l>
<l>μηδέ τις ἱπποσύνῃ τε καὶ ἠνορέηφι πεποιθὼς</l>
<l>οἶος πρόσθ᾽ ἄλλων μεμάτω Τρώεσσι μάχεσθαι,</l>
<l n="305">μηδ᾽ ἀναχωρείτω: ἀλαπαδνότεροι γὰρ ἔσεσθε.</l>
<l>ὃς δέ κ᾽ ἀνὴρ ἀπὸ ὧν ὀχέων ἕτερ᾽ ἅρμαθ᾽ ἵκηται</l>
<l>ἔγχει ὀρεξάσθω, ἐπεὶ ἦ πολὺ φέρτερον οὕτω.</l>
<l>ὧδε καὶ οἱ πρότεροι πόλεας καὶ τείχε᾽ ἐπόρθεον</l>
<l>τόνδε νόον καὶ θυμὸν ἐνὶ στήθεσσιν ἔχοντες.</l>
<milestone ed="p" n="310" unit="card" /></q>
<l n="310"><milestone ed="P" unit="para" />ὣς ὃ γέρων ὄτρυνε πάλαι πολέμων ἐῢ εἰδώς:</l>
<l>καὶ τὸν μὲν γήθησεν ἰδὼν κρείων Ἀγαμέμνων,</l>
<l>καί μιν φωνήσας ἔπεα πτερόεντα προσηύδα:</l>
<q direct="unspecified"><l>ὦ γέρον εἴθ᾽ ὡς θυμὸς ἐνὶ στήθεσσι φίλοισιν</l>
<l>ὥς τοι γούναθ᾽ ἕποιτο, βίη δέ τοι ἔμπεδος εἴη:</l>
<l n="315">ἀλλά σε γῆρας τείρει ὁμοίϊον: ὡς ὄφελέν τις</l>
<l>ἀνδρῶν ἄλλος ἔχειν, σὺ δὲ κουροτέροισι μετεῖναι.</l></q>
<l><milestone ed="P" unit="para" />τὸν δ᾽ ἠμείβετ᾽ ἔπειτα Γερήνιος ἱππότα Νέστωρ:</l>
<q direct="unspecified"><l>Ἀτρεΐδη μάλα μέν τοι ἐγὼν ἐθέλοιμι καὶ αὐτὸς</l>
<l>ὣς ἔμεν ὡς ὅτε δῖον Ἐρευθαλίωνα κατέκταν.</l>
<l n="320">ἀλλ᾽ οὔ πως ἅμα πάντα θεοὶ δόσαν ἀνθρώποισιν:</l>
<l>εἰ τότε κοῦρος ἔα νῦν αὖτέ με γῆρας ὀπάζει.</l>
<l>ἀλλὰ καὶ ὧς ἱππεῦσι μετέσσομαι ἠδὲ κελεύσω</l>
<l>βουλῇ καὶ μύθοισι: τὸ γὰρ γέρας ἐστὶ γερόντων.</l>
<l>αἰχμὰς δ᾽ αἰχμάσσουσι νεώτεροι, οἵ περ ἐμεῖο</l>
<l n="325">ὁπλότεροι γεγάασι πεποίθασίν τε βίηφιν.</l></q>
<l><milestone ed="P" unit="para" />ὣς ἔφατ᾽, Ἀτρεΐδης δὲ παρῴχετο γηθόσυνος κῆρ.</l>
<l>εὗρ᾽ υἱὸν Πετεῶο Μενεσθῆα πλήξιππον</l>
<l>ἑσταότ᾽: ἀμφὶ δ᾽ Ἀθηναῖοι μήστωρες ἀϋτῆς:</l>
<l>αὐτὰρ ὃ πλησίον ἑστήκει πολύμητις Ὀδυσσεύς,</l>
<l n="330">πὰρ δὲ Κεφαλλήνων ἀμφὶ στίχες οὐκ ἀλαπαδναὶ</l>
<l>ἕστασαν: οὐ γάρ πώ σφιν ἀκούετο λαὸς ἀϋτῆς,</l>
<l>ἀλλὰ νέον συνορινόμεναι κίνυντο φάλαγγες</l>
<l>Τρώων ἱπποδάμων καὶ Ἀχαιῶν: οἳ δὲ μένοντες</l>
<l>ἕστασαν ὁππότε πύργος Ἀχαιῶν ἄλλος ἐπελθὼν</l>
<l n="335">Τρώων ὁρμήσειε καὶ ἄρξειαν πολέμοιο.</l>
<l>τοὺς δὲ ἰδὼν νείκεσσεν ἄναξ ἀνδρῶν Ἀγαμέμνων,</l>
<l>καί σφεας φωνήσας ἔπεα πτερόεντα προσηύδα:</l>
<q direct="unspecified"><l>ὦ υἱὲ Πετεῶο διοτρεφέος βασιλῆος,</l>
<l>καὶ σὺ κακοῖσι δόλοισι κεκασμένε κερδαλεόφρον</l>
<l n="340">τίπτε καταπτώσσοντες ἀφέστατε, μίμνετε δ᾽ ἄλλους;</l>
<l>σφῶϊν μέν τ᾽ ἐπέοικε μετὰ πρώτοισιν ἐόντας</l>
<l>ἑστάμεν ἠδὲ μάχης καυστείρης ἀντιβολῆσαι:</l>
<l>πρώτω γὰρ καὶ δαιτὸς ἀκουάζεσθον ἐμεῖο,</l>
<l>ὁππότε δαῖτα γέρουσιν ἐφοπλίζωμεν Ἀχαιοί.</l>
<l n="345">ἔνθα φίλ᾽ ὀπταλέα κρέα ἔδμεναι ἠδὲ κύπελλα</l>
<l>οἴνου πινέμεναι μελιηδέος ὄφρ᾽ ἐθέλητον:</l>
<l>νῦν δὲ φίλως χ᾽ ὁρόῳτε καὶ εἰ δέκα πύργοι Ἀχαιῶν</l>
<l>ὑμείων προπάροιθε μαχοίατο νηλέϊ χαλκῷ.</l>
<l><milestone ed="P" unit="para" />τὸν δ᾽ ἄρ᾽ ὑπόδρα ἰδὼν προσέφη πολύμητις Ὀδυσσεύς:</l>
<q direct="unspecified"><milestone ed="p" n="350" unit="card" />
<l n="350">Ἀτρεΐδη ποῖόν σε ἔπος φύγεν ἕρκος ὀδόντων;</l>
<l>πῶς δὴ φῂς πολέμοιο μεθιέμεν ὁππότ᾽ Ἀχαιοὶ</l>
<l>Τρωσὶν ἐφ᾽ ἱπποδάμοισιν ἐγείρομεν ὀξὺν Ἄρηα;</l>
<l>ὄψεαι αἴ κ᾽ ἐθέλῃσθα καὶ αἴ κέν τοι τὰ μεμήλῃ</l>
<l>Τηλεμάχοιο φίλον πατέρα προμάχοισι μιγέντα</l>
<l n="355">Τρώων ἱπποδάμων: σὺ δὲ ταῦτ᾽ ἀνεμώλια βάζεις.</l>
<l><milestone ed="P" unit="para" />τὸν δ᾽ ἐπιμειδήσας προσέφη κρείων Ἀγαμέμνων</l>
<l>ὡς γνῶ χωομένοιο: πάλιν δ᾽ ὅ γε λάζετο μῦθον:</l>
<l>διογενὲς Λαερτιάδη πολυμήχαν᾽ Ὀδυσσεῦ</l>
<l>οὔτέ σε νεικείω περιώσιον οὔτε κελεύω:</l>
<l n="360">οἶδα γὰρ ὥς τοι θυμὸς ἐνὶ στήθεσσι φίλοισιν</l>
<l>ἤπια δήνεα οἶδε: τὰ γὰρ φρονέεις ἅ τ᾽ ἐγώ περ.</l>
<l>ἀλλ᾽ ἴθι ταῦτα δ᾽ ὄπισθεν ἀρεσσόμεθ᾽ εἴ τι κακὸν νῦν</l>
<l>εἴρηται, τὰ δὲ πάντα θεοὶ μεταμώνια θεῖεν.</l></q>
<l><milestone ed="P" unit="para" />ὣς εἰπὼν τοὺς μὲν λίπεν αὐτοῦ, βῆ δὲ μετ᾽ ἄλλους.</l>
<l n="365">εὗρε δὲ Τυδέος υἱὸν ὑπέρθυμον Διομήδεα</l>
<l>ἑσταότ᾽ ἔν θ᾽ ἵπποισι καὶ ἅρμασι κολλητοῖσι:</l>
<l>πὰρ δέ οἱ ἑστήκει Σθένελος Καπανήϊος υἱός.</l>
<l>καὶ τὸν μὲν νείκεσσεν ἰδὼν κρείων Ἀγαμέμνων,</l>
<l>καί μιν φωνήσας ἔπεα πτερόεντα προσηύδα:</l>
<q direct="unspecified"><l n="370">ὤ μοι Τυδέος υἱὲ δαΐφρονος ἱπποδάμοιο</l>
<l>τί πτώσσεις, τί δ᾽ ὀπιπεύεις πολέμοιο γεφύρας;</l>
<l>οὐ μὲν Τυδέϊ γ᾽ ὧδε φίλον πτωσκαζέμεν ἦεν,</l>
<l>ἀλλὰ πολὺ πρὸ φίλων ἑτάρων δηΐοισι μάχεσθαι,</l>
<l>ὡς φάσαν οἵ μιν ἴδοντο πονεύμενον: οὐ γὰρ ἔγωγε</l>
<l n="375">ἤντησ᾽ οὐδὲ ἴδον: περὶ δ᾽ ἄλλων φασὶ γενέσθαι.</l>
<l>ἤτοι μὲν γὰρ ἄτερ πολέμου εἰσῆλθε Μυκήνας</l>
<l>ξεῖνος ἅμ᾽ ἀντιθέῳ Πολυνείκεϊ λαὸν ἀγείρων:</l>
<l>οἳ δὲ τότ᾽ ἐστρατόωνθ᾽ ἱερὰ πρὸς τείχεα Θήβης,</l>
<l>καί ῥα μάλα λίσσοντο δόμεν κλειτοὺς ἐπικούρους:</l>
<l n="380">οἳ δ᾽ ἔθελον δόμεναι καὶ ἐπῄνεον ὡς ἐκέλευον:</l>
<l>ἀλλὰ Ζεὺς ἔτρεψε παραίσια σήματα φαίνων.</l>
<l>οἳ δ᾽ ἐπεὶ οὖν ᾤχοντο ἰδὲ πρὸ ὁδοῦ ἐγένοντο,</l>
<l>Ἀσωπὸν δ᾽ ἵκοντο βαθύσχοινον λεχεποίην,</l>
<l>ἔνθ᾽ αὖτ᾽ ἀγγελίην ἐπὶ Τυδῆ στεῖλαν Ἀχαιοί.</l>
<l n="385">αὐτὰρ ὃ βῆ, πολέας δὲ κιχήσατο Καδμεΐωνας</l>
<l>δαινυμένους κατὰ δῶμα βίης Ἐτεοκληείης.</l>
<l>ἔνθ᾽ οὐδὲ ξεῖνός περ ἐὼν ἱππηλάτα Τυδεὺς</l>
<l>τάρβει, μοῦνος ἐὼν πολέσιν μετὰ Καδμείοισιν,</l>
<l>ἀλλ᾽ ὅ γ᾽ ἀεθλεύειν προκαλίζετο, πάντα δ᾽ ἐνίκα</l>
<l n="390">ῥηϊδίως: τοίη οἱ ἐπίρροθος ἦεν Ἀθήνη.</l>
<l>οἳ δὲ χολωσάμενοι Καδμεῖοι κέντορες ἵππων</l>
<l>ἂψ ἄρ᾽ ἀνερχομένῳ πυκινὸν λόχον εἷσαν ἄγοντες</l>
<l>κούρους πεντήκοντα: δύω δ᾽ ἡγήτορες ἦσαν,</l>
<l>Μαίων Αἱμονίδης ἐπιείκελος ἀθανάτοισιν,</l>
<l n="395">υἱός τ᾽ Αὐτοφόνοιο μενεπτόλεμος Πολυφόντης.</l>
<l>Τυδεὺς μὲν καὶ τοῖσιν ἀεικέα πότμον ἐφῆκε:</l>
<l>πάντας ἔπεφν᾽, ἕνα δ᾽ οἶον ἵει οἶκον δὲ νέεσθαι:</l>
<l>Μαίον᾽ ἄρα προέηκε θεῶν τεράεσσι πιθήσας.</l>
<l>τοῖος ἔην Τυδεὺς Αἰτώλιος: ἀλλὰ τὸν υἱὸν</l>
<l n="400">γείνατο εἷο χέρεια μάχῃ, ἀγορῇ δέ τ᾽ ἀμείνω.</l>
<milestone ed="p" n="401" unit="card" /></q>
<l><milestone ed="P" unit="para" />ὣς φάτο, τὸν δ᾽ οὔ τι προσέφη κρατερὸς Διομήδης</l>
<l>αἰδεσθεὶς βασιλῆος ἐνιπὴν αἰδοίοιο:</l>
<l>τὸν δ᾽ υἱὸς Καπανῆος ἀμείψατο κυδαλίμοιο:</l>
<l>Ἀτρεΐδη μὴ ψεύδε᾽ ἐπιστάμενος σάφα εἰπεῖν:</l>
<l n="405">ἡμεῖς τοι πατέρων μέγ᾽ ἀμείνονες εὐχόμεθ᾽ εἶναι:</l>
<l>ἡμεῖς καὶ Θήβης ἕδος εἵλομεν ἑπταπύλοιο</l>
<l>παυρότερον λαὸν ἀγαγόνθ᾽ ὑπὸ τεῖχος ἄρειον,</l>
<l>πειθόμενοι τεράεσσι θεῶν καὶ Ζηνὸς ἀρωγῇ:</l>
<l>κεῖνοι δὲ σφετέρῃσιν ἀτασθαλίῃσιν ὄλοντο:</l>
<l n="410">τὼ μή μοι πατέρας ποθ᾽ ὁμοίῃ ἔνθεο τιμῇ.</l>
<l><milestone ed="P" unit="para" />τὸν δ᾽ ἄρ᾽ ὑπόδρα ἰδὼν προσέφη κρατερὸς Διομήδης:</l>
<q direct="unspecified"><l>τέττα, σιωπῇ ἧσο, ἐμῷ δ᾽ ἐπιπείθεο μύθῳ:</l>
<l>οὐ γὰρ ἐγὼ νεμεσῶ Ἀγαμέμνονι ποιμένι λαῶν</l>
<l>ὀτρύνοντι μάχεσθαι ἐϋκνήμιδας Ἀχαιούς:</l>
<l n="415">τούτῳ μὲν γὰρ κῦδος ἅμ᾽ ἕψεται εἴ κεν Ἀχαιοὶ</l>
<l>Τρῶας δῃώσωσιν ἕλωσί τε Ἴλιον ἱρήν,</l>
<l>τούτῳ δ᾽ αὖ μέγα πένθος Ἀχαιῶν δῃωθέντων.</l>
<l>ἀλλ᾽ ἄγε δὴ καὶ νῶϊ μεδώμεθα θούριδος ἀλκῆς.</l>
<l><milestone ed="P" unit="para" />ἦ ῥα καὶ ἐξ ὀχέων σὺν τεύχεσιν ἆλτο χαμᾶζε:</l>
<l n="420">δεινὸν δ᾽ ἔβραχε χαλκὸς ἐπὶ στήθεσσιν ἄνακτος</l>
<l>ὀρνυμένου: ὑπό κεν ταλασίφρονά περ δέος εἷλεν.</l></q>
<l><milestone ed="P" unit="para" />ὡς δ᾽ ὅτ᾽ ἐν αἰγιαλῷ πολυηχέϊ κῦμα θαλάσσης</l>
<l>ὄρνυτ᾽ ἐπασσύτερον Ζεφύρου ὕπο κινήσαντος:</l>
<l>πόντῳ μέν τε πρῶτα κορύσσεται, αὐτὰρ ἔπειτα</l>
<l n="425">χέρσῳ ῥηγνύμενον μεγάλα βρέμει, ἀμφὶ δέ τ᾽ ἄκρας</l>
<l>κυρτὸν ἐὸν κορυφοῦται, ἀποπτύει δ᾽ ἁλὸς ἄχνην:</l>
<l>ὣς τότ᾽ ἐπασσύτεραι Δαναῶν κίνυντο φάλαγγες</l>
<l>νωλεμέως πόλεμον δέ: κέλευε δὲ οἷσιν ἕκαστος</l>
<l>ἡγεμόνων: οἳ δ᾽ ἄλλοι ἀκὴν ἴσαν, οὐδέ κε φαίης</l>
<l n="430">τόσσον λαὸν ἕπεσθαι ἔχοντ᾽ ἐν στήθεσιν αὐδήν,</l>
<l>σιγῇ δειδιότες σημάντορας: ἀμφὶ δὲ πᾶσι</l>
<l>τεύχεα ποικίλ᾽ ἔλαμπε, τὰ εἱμένοι ἐστιχόωντο.</l>
<l>Τρῶες δ᾽, ὥς τ᾽ ὄϊες πολυπάμονος ἀνδρὸς ἐν αὐλῇ</l>
<l>μυρίαι ἑστήκασιν ἀμελγόμεναι γάλα λευκὸν</l>
<l n="435">ἀζηχὲς μεμακυῖαι ἀκούουσαι ὄπα ἀρνῶν,</l>
<l>ὣς Τρώων ἀλαλητὸς ἀνὰ στρατὸν εὐρὺν ὀρώρει:</l>
<l>οὐ γὰρ πάντων ἦεν ὁμὸς θρόος οὐδ᾽ ἴα γῆρυς,</l>
<l>ἀλλὰ γλῶσσα μέμικτο, πολύκλητοι δ᾽ ἔσαν ἄνδρες.</l>
<l>ὄρσε δὲ τοὺς μὲν Ἄρης, τοὺς δὲ γλαυκῶπις Ἀθήνη</l>
<l n="440">Δεῖμός τ᾽ ἠδὲ Φόβος καὶ Ἔρις ἄμοτον μεμαυῖα,</l>
<l>Ἄρεος ἀνδροφόνοιο κασιγνήτη ἑτάρη τε,</l>
<l>ἥ τ᾽ ὀλίγη μὲν πρῶτα κορύσσεται, αὐτὰρ ἔπειτα</l>
<l>οὐρανῷ ἐστήριξε κάρη καὶ ἐπὶ χθονὶ βαίνει:</l>
<l>ἥ σφιν καὶ τότε νεῖκος ὁμοίϊον ἔμβαλε μέσσῳ</l>
<l n="445">ἐρχομένη καθ᾽ ὅμιλον ὀφέλλουσα στόνον ἀνδρῶν.</l>
<milestone ed="p" n="446" unit="card" />
<l><milestone ed="P" unit="para" />οἳ δ᾽ ὅτε δή ῥ᾽ ἐς χῶρον ἕνα ξυνιόντες ἵκοντο,</l>
<l>σύν ῥ᾽ ἔβαλον ῥινούς, σὺν δ᾽ ἔγχεα καὶ μένε᾽ ἀνδρῶν</l>
<l>χαλκεοθωρήκων: ἀτὰρ ἀσπίδες ὀμφαλόεσσαι</l>
<l>ἔπληντ᾽ ἀλλήλῃσι, πολὺς δ᾽ ὀρυμαγδὸς ὀρώρει.</l>
<l n="450">ἔνθα δ᾽ ἅμ᾽ οἰμωγή τε καὶ εὐχωλὴ πέλεν ἀνδρῶν</l>
<l>ὀλλύντων τε καὶ ὀλλυμένων, ῥέε δ᾽ αἵματι γαῖα.</l>
<l>ὡς δ᾽ ὅτε χείμαρροι ποταμοὶ κατ᾽ ὄρεσφι ῥέοντες</l>
<l>ἐς μισγάγκειαν συμβάλλετον ὄβριμον ὕδωρ</l>
<l>κρουνῶν ἐκ μεγάλων κοίλης ἔντοσθε χαράδρης,</l>
<l n="455">τῶν δέ τε τηλόσε δοῦπον ἐν οὔρεσιν ἔκλυε ποιμήν:</l>
<l>ὣς τῶν μισγομένων γένετο ἰαχή τε πόνος τε.</l>
<l><milestone ed="P" unit="para" />πρῶτος δ᾽ Ἀντίλοχος Τρώων ἕλεν ἄνδρα κορυστὴν</l>
<l>ἐσθλὸν ἐνὶ προμάχοισι Θαλυσιάδην Ἐχέπωλον:</l>
<l>τόν ῥ᾽ ἔβαλε πρῶτος κόρυθος φάλον ἱπποδασείης,</l>
<l n="460">ἐν δὲ μετώπῳ πῆξε, πέρησε δ᾽ ἄρ᾽ ὀστέον εἴσω</l>
<l>αἰχμὴ χαλκείη: τὸν δὲ σκότος ὄσσε κάλυψεν,</l>
<l>ἤριπε δ᾽ ὡς ὅτε πύργος ἐνὶ κρατερῇ ὑσμίνῃ.</l>
<l>τὸν δὲ πεσόντα ποδῶν ἔλαβε κρείων Ἐλεφήνωρ</l>
<l>Χαλκωδοντιάδης μεγαθύμων ἀρχὸς Ἀβάντων,</l>
<l n="465">ἕλκε δ᾽ ὑπ᾽ ἐκ βελέων, λελιημένος ὄφρα τάχιστα</l>
<l>τεύχεα συλήσειε: μίνυνθα δέ οἱ γένεθ᾽ ὁρμή.</l>
<l>νεκρὸν γὰρ ἐρύοντα ἰδὼν μεγάθυμος Ἀγήνωρ</l>
<l>πλευρά, τά οἱ κύψαντι παρ᾽ ἀσπίδος ἐξεφαάνθη,</l>
<l>οὔτησε ξυστῷ χαλκήρεϊ, λῦσε δὲ γυῖα.</l>
<l n="470">ὣς τὸν μὲν λίπε θυμός, ἐπ᾽ αὐτῷ δ᾽ ἔργον ἐτύχθη</l>
<l>ἀργαλέον Τρώων καὶ Ἀχαιῶν: οἳ δὲ λύκοι ὣς</l>
<l>ἀλλήλοις ἐπόρουσαν, ἀνὴρ δ᾽ ἄνδρ᾽ ἐδνοπάλιζεν.</l>
<l><milestone ed="P" unit="para" />ἔνθ᾽ ἔβαλ᾽ Ἀνθεμίωνος υἱὸν Τελαμώνιος Αἴας</l>
<l>ἠΐθεον θαλερὸν Σιμοείσιον, ὅν ποτε μήτηρ</l>
<l n="475">Ἴδηθεν κατιοῦσα παρ᾽ ὄχθῃσιν Σιμόεντος</l>
<l>γείνατ᾽, ἐπεί ῥα τοκεῦσιν ἅμ᾽ ἕσπετο μῆλα ἰδέσθαι:</l>
<l>τοὔνεκά μιν κάλεον Σιμοείσιον: οὐδὲ τοκεῦσι</l>
<l>θρέπτρα φίλοις ἀπέδωκε, μινυνθάδιος δέ οἱ αἰὼν</l>
<l>ἔπλεθ᾽ ὑπ᾽ Αἴαντος μεγαθύμου δουρὶ δαμέντι.</l>
<l n="480">πρῶτον γάρ μιν ἰόντα βάλε στῆθος παρὰ μαζὸν</l>
<l>δεξιόν: ἀντικρὺ δὲ δι᾽ ὤμου χάλκεον ἔγχος</l>
<l>ἦλθεν: ὁ δ᾽ ἐν κονίῃσι χαμαὶ πέσεν αἴγειρος ὣς</l>
<l>ἥ ῥά τ᾽ ἐν εἱαμενῇ ἕλεος μεγάλοιο πεφύκει</l>
<l>λείη, ἀτάρ τέ οἱ ὄζοι ἐπ᾽ ἀκροτάτῃ πεφύασι:</l>
<l n="485">τὴν μέν θ᾽ ἁρματοπηγὸς ἀνὴρ αἴθωνι σιδήρῳ</l>
<l>ἐξέταμ᾽, ὄφρα ἴτυν κάμψῃ περικαλλέϊ δίφρῳ:</l>
<l>ἣ μέν τ᾽ ἀζομένη κεῖται ποταμοῖο παρ᾽ ὄχθας.</l>
<milestone ed="p" n="488" unit="card" />
<l>τοῖον ἄρ᾽ Ἀνθεμίδην Σιμοείσιον ἐξενάριξεν</l>
<l>Αἴας διογενής: τοῦ δ᾽ Ἄντιφος αἰολοθώρηξ</l>
<l n="490">Πριαμίδης καθ᾽ ὅμιλον ἀκόντισεν ὀξέϊ δουρί.</l>
<l>τοῦ μὲν ἅμαρθ᾽, ὃ δὲ Λεῦκον Ὀδυσσέος ἐσθλὸν ἑταῖρον</l>
<l>βεβλήκει βουβῶνα, νέκυν ἑτέρωσ᾽ ἐρύοντα:</l>
<l>ἤριπε δ᾽ ἀμφ᾽ αὐτῷ, νεκρὸς δέ οἱ ἔκπεσε χειρός.</l>
<l>τοῦ δ᾽ Ὀδυσεὺς μάλα θυμὸν ἀποκταμένοιο χολώθη,</l>
<l n="495">βῆ δὲ διὰ προμάχων κεκορυθμένος αἴθοπι χαλκῷ,</l>
<l>στῆ δὲ μάλ᾽ ἐγγὺς ἰὼν καὶ ἀκόντισε δουρὶ φαεινῷ</l>
<l>ἀμφὶ ἓ παπτήνας: ὑπὸ δὲ Τρῶες κεκάδοντο</l>
<l>ἀνδρὸς ἀκοντίσσαντος: ὃ δ᾽ οὐχ ἅλιον βέλος ἧκεν,</l>
<l>ἀλλ᾽ υἱὸν Πριάμοιο νόθον βάλε Δημοκόωντα</l>
<l n="500">ὅς οἱ Ἀβυδόθεν ἦλθε παρ᾽ ἵππων ὠκειάων.</l>
<l>τόν ῥ᾽ Ὀδυσεὺς ἑτάροιο χολωσάμενος βάλε δουρὶ</l>
<l>κόρσην: ἣ δ᾽ ἑτέροιο διὰ κροτάφοιο πέρησεν</l>
<l>αἰχμὴ χαλκείη: τὸν δὲ σκότος ὄσσε κάλυψε,</l>
<l>δούπησεν δὲ πεσών, ἀράβησε δὲ τεύχε᾽ ἐπ᾽ αὐτῷ.</l>
<l n="505">χώρησαν δ᾽ ὑπό τε πρόμαχοι καὶ φαίδιμος Ἕκτωρ:</l>
<l>Ἀργεῖοι δὲ μέγα ἴαχον, ἐρύσαντο δὲ νεκρούς,</l>
<l>ἴθυσαν δὲ πολὺ προτέρω: νεμέσησε δ᾽ Ἀπόλλων</l>
<l>Περγάμου ἐκκατιδών, Τρώεσσι δὲ κέκλετ᾽ ἀΰσας:</l>
<l>ὄρνυσθ᾽ ἱππόδαμοι Τρῶες μηδ᾽ εἴκετε χάρμης</l>
<l n="510">Ἀργείοις, ἐπεὶ οὔ σφι λίθος χρὼς οὐδὲ σίδηρος</l>
<l>χαλκὸν ἀνασχέσθαι ταμεσίχροα βαλλομένοισιν:</l>
<l>οὐ μὰν οὐδ᾽ Ἀχιλεὺς Θέτιδος πάϊς ἠϋκόμοιο</l>
<l>μάρναται, ἀλλ᾽ ἐπὶ νηυσὶ χόλον θυμαλγέα πέσσει.</l></q>
<l><milestone ed="P" unit="para" />ὣς φάτ᾽ ἀπὸ πτόλιος δεινὸς θεός: αὐτὰρ Ἀχαιοὺς</l>
<l n="515">ὦρσε Διὸς θυγάτηρ κυδίστη Τριτογένεια</l>
<l>ἐρχομένη καθ᾽ ὅμιλον, ὅθι μεθιέντας ἴδοιτο.</l>
<milestone ed="p" n="517" unit="card" />
<l><milestone ed="P" unit="para" />ἔνθ᾽ Ἀμαρυγκείδην Διώρεα μοῖρα πέδησε:</l>
<l>χερμαδίῳ γὰρ βλῆτο παρὰ σφυρὸν ὀκριόεντι</l>
<l>κνήμην δεξιτερήν: βάλε δὲ Θρῃκῶν ἀγὸς ἀνδρῶν</l>
<l n="520">Πείρως Ἰμβρασίδης ὃς ἄρ᾽ Αἰνόθεν εἰληλούθει.</l>
<l>ἀμφοτέρω δὲ τένοντε καὶ ὀστέα λᾶας ἀναιδὴς</l>
<l>ἄχρις ἀπηλοίησεν: ὃ δ᾽ ὕπτιος ἐν κονίῃσι</l>
<l>κάππεσεν ἄμφω χεῖρε φίλοις ἑτάροισι πετάσσας</l>
<l>θυμὸν ἀποπνείων: ὃ δ᾽ ἐπέδραμεν ὅς ῥ᾽ ἔβαλέν περ</l>
<l n="525">Πείροος, οὖτα δὲ δουρὶ παρ᾽ ὀμφαλόν: ἐκ δ᾽ ἄρα πᾶσαι</l>
<l>χύντο χαμαὶ χολάδες, τὸν δὲ σκότος ὄσσε κάλυψε.</l>
<l><milestone ed="P" unit="para" />τὸν δὲ Θόας Αἰτωλὸς ἀπεσσύμενον βάλε δουρὶ</l>
<l>στέρνον ὑπὲρ μαζοῖο, πάγη δ᾽ ἐν πνεύμονι χαλκός:</l>
<l>ἀγχίμολον δέ οἱ ἦλθε Θόας, ἐκ δ᾽ ὄβριμον ἔγχος</l>
<l n="530">ἐσπάσατο στέρνοιο, ἐρύσσατο δὲ ξίφος ὀξύ,</l>
<l>τῷ ὅ γε γαστέρα τύψε μέσην, ἐκ δ᾽ αἴνυτο θυμόν.</l>
<l>τεύχεα δ᾽ οὐκ ἀπέδυσε: περίστησαν γὰρ ἑταῖροι</l>
<l>Θρήϊκες ἀκρόκομοι δολίχ᾽ ἔγχεα χερσὶν ἔχοντες,</l>
<l>οἵ ἑ μέγαν περ ἐόντα καὶ ἴφθιμον καὶ ἀγαυὸν</l>
<l n="535">ὦσαν ἀπὸ σφείων: ὃ δὲ χασσάμενος πελεμίχθη.</l>
<l>ὣς τώ γ᾽ ἐν κονίῃσι παρ᾽ ἀλλήλοισι τετάσθην,</l>
<l>ἤτοι ὃ μὲν Θρῃκῶν, ὃ δ᾽ Ἐπειῶν χαλκοχιτώνων</l>
<l>ἡγεμόνες: πολλοὶ δὲ περὶ κτείνοντο καὶ ἄλλοι.</l>
<l><milestone ed="P" unit="para" />ἔνθά κεν οὐκέτι ἔργον ἀνὴρ ὀνόσαιτο μετελθών,</l>
<l n="540">ὅς τις ἔτ᾽ ἄβλητος καὶ ἀνούτατος ὀξέϊ χαλκῷ</l>
<l>δινεύοι κατὰ μέσσον, ἄγοι δέ ἑ Παλλὰς Ἀθήνη</l>
<l>χειρὸς ἑλοῦσ᾽, αὐτὰρ βελέων ἀπερύκοι ἐρωήν:</l>
<l>πολλοὶ γὰρ Τρώων καὶ Ἀχαιῶν ἤματι κείνῳ</l>
<l>πρηνέες ἐν κονίῃσι παρ᾽ ἀλλήλοισι τέταντο.</l>
</div1></body></text></TEI.2>