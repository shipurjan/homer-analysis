<?xml version="1.0" encoding="utf-8"?>
<TEI.2><text><body><div1 type="Book" n="9" org="uniform" sample="complete">
<milestone ed="p" n="1" unit="card" />
<l><milestone ed="P" unit="para" />ὣς οἱ μὲν Τρῶες φυλακὰς ἔχον: αὐτὰρ Ἀχαιοὺς</l>
<l>θεσπεσίη ἔχε φύζα φόβου κρυόεντος ἑταίρη,</l>
<l>πένθεϊ δ᾽ ἀτλήτῳ βεβολήατο πάντες ἄριστοι.</l>
<l>ὡς δ᾽ ἄνεμοι δύο πόντον ὀρίνετον ἰχθυόεντα</l>
<l n="5">Βορέης καὶ Ζέφυρος, τώ τε Θρῄκηθεν ἄητον</l>
<l>ἐλθόντ᾽ ἐξαπίνης: ἄμυδις δέ τε κῦμα κελαινὸν</l>
<l>κορθύεται, πολλὸν δὲ παρὲξ ἅλα φῦκος ἔχευεν:</l>
<l>ὣς ἐδαΐζετο θυμὸς ἐνὶ στήθεσσιν Ἀχαιῶν.</l>
<l><milestone ed="P" unit="para" />Ἀτρεΐδης δ᾽ ἄχεϊ μεγάλῳ βεβολημένος ἦτορ</l>
<l n="10">φοίτα κηρύκεσσι λιγυφθόγγοισι κελεύων</l>
<l>κλήδην εἰς ἀγορὴν κικλήσκειν ἄνδρα ἕκαστον,</l>
<l>μὴ δὲ βοᾶν: αὐτὸς δὲ μετὰ πρώτοισι πονεῖτο.</l>
<l>ἷζον δ᾽ εἰν ἀγορῇ τετιηότες: ἂν δ᾽ Ἀγαμέμνων</l>
<l>ἵστατο δάκρυ χέων ὥς τε κρήνη μελάνυδρος</l>
<l n="15">ἥ τε κατ᾽ αἰγίλιπος πέτρης δνοφερὸν χέει ὕδωρ:</l>
<l>ὣς ὃ βαρὺ στενάχων ἔπε᾽ Ἀργείοισι μετηύδα:</l>
<q direct="unspecified"><l>ὦ φίλοι Ἀργείων ἡγήτορες ἠδὲ μέδοντες</l>
<l>Ζεύς με μέγα Κρονίδης ἄτῃ ἐνέδησε βαρείῃ</l>
<l>σχέτλιος, ὃς τότε μέν μοι ὑπέσχετο καὶ κατένευσεν</l>
<l n="20">Ἴλιον ἐκπέρσαντ᾽ εὐτείχεον ἀπονέεσθαι,</l>
<l>νῦν δὲ κακὴν ἀπάτην βουλεύσατο, καί με κελεύει</l>
<l>δυσκλέα Ἄργος ἱκέσθαι, ἐπεὶ πολὺν ὤλεσα λαόν.</l>
<l>οὕτω που Διὶ μέλλει ὑπερμενέϊ φίλον εἶναι,</l>
<l>ὃς δὴ πολλάων πολίων κατέλυσε κάρηνα</l>
<l n="25">ἠδ᾽ ἔτι καὶ λύσει: τοῦ γὰρ κράτος ἐστὶ μέγιστον.</l>
<l>ἀλλ᾽ ἄγεθ᾽ ὡς ἂν ἐγὼ εἴπω πειθώμεθα πάντες:</l>
<l>φεύγωμεν σὺν νηυσὶ φίλην ἐς πατρίδα γαῖαν:</l>
<l>οὐ γὰρ ἔτι Τροίην αἱρήσομεν εὐρυάγυιαν.</l></q>
<l><milestone ed="P" unit="para" />ὣς ἔφαθ᾽, οἳ δ᾽ ἄρα πάντες ἀκὴν ἐγένοντο σιωπῇ.</l>
<l n="30">δὴν δ᾽ ἄνεῳ ἦσαν τετιηότες υἷες Ἀχαιῶν:</l>
<l>ὀψὲ δὲ δὴ μετέειπε βοὴν ἀγαθὸς Διομήδης:</l>
<q direct="unspecified"><l>Ἀτρεΐδη σοὶ πρῶτα μαχήσομαι ἀφραδέοντι,</l>
<l>ἣ θέμις ἐστὶν ἄναξ ἀγορῇ: σὺ δὲ μή τι χολωθῇς.</l>
<l>ἀλκὴν μέν μοι πρῶτον ὀνείδισας ἐν Δαναοῖσι</l>
<l n="35">φὰς ἔμεν ἀπτόλεμον καὶ ἀνάλκιδα: ταῦτα δὲ πάντα</l>
<l>ἴσασ᾽ Ἀργείων ἠμὲν νέοι ἠδὲ γέροντες.</l>
<l>σοὶ δὲ διάνδιχα δῶκε Κρόνου πάϊς ἀγκυλομήτεω:</l>
<l>σκήπτρῳ μέν τοι δῶκε τετιμῆσθαι περὶ πάντων,</l>
<l>ἀλκὴν δ᾽ οὔ τοι δῶκεν, ὅ τε κράτος ἐστὶ μέγιστον.</l>
<l n="40">δαιμόνι᾽ οὕτω που μάλα ἔλπεαι υἷας Ἀχαιῶν</l>
<l>ἀπτολέμους τ᾽ ἔμεναι καὶ ἀνάλκιδας ὡς ἀγορεύεις;</l>
<l>εἰ δέ τοι αὐτῷ θυμὸς ἐπέσσυται ὥς τε νέεσθαι</l>
<l>ἔρχεο: πάρ τοι ὁδός, νῆες δέ τοι ἄγχι θαλάσσης</l>
<l>ἑστᾶσ᾽, αἵ τοι ἕποντο Μυκήνηθεν μάλα πολλαί.</l>
<l n="45">ἀλλ᾽ ἄλλοι μενέουσι κάρη κομόωντες Ἀχαιοὶ</l>
<l>εἰς ὅ κέ περ Τροίην διαπέρσομεν. εἰ δὲ καὶ αὐτοὶ</l>
<l>φευγόντων σὺν νηυσὶ φίλην ἐς πατρίδα γαῖαν:</l>
<l>νῶϊ δ᾽ ἐγὼ Σθένελός τε μαχησόμεθ᾽ εἰς ὅ κε τέκμωρ</l>
<l>Ἰλίου εὕρωμεν: σὺν γὰρ θεῷ εἰλήλουθμεν.</l>
<milestone ed="p" n="50" unit="card" /></q>
<l n="50"><milestone ed="P" unit="para" />ὣς ἔφαθ᾽, οἳ δ᾽ ἄρα πάντες ἐπίαχον υἷες Ἀχαιῶν</l>
<l>μῦθον ἀγασσάμενοι Διομήδεος ἱπποδάμοιο.</l>
<l>τοῖσι δ᾽ ἀνιστάμενος μετεφώνεεν ἱππότα Νέστωρ:</l>
<l>Τυδεΐδη περὶ μὲν πολέμῳ ἔνι καρτερός ἐσσι,</l>
<l>καὶ βουλῇ μετὰ πάντας ὁμήλικας ἔπλευ ἄριστος.</l>
<l n="55">οὔ τίς τοι τὸν μῦθον ὀνόσσεται ὅσσοι Ἀχαιοί,</l>
<l>οὐδὲ πάλιν ἐρέει: ἀτὰρ οὐ τέλος ἵκεο μύθων.</l>
<l>ἦ μὲν καὶ νέος ἐσσί, ἐμὸς δέ κε καὶ πάϊς εἴης</l>
<l>ὁπλότατος γενεῆφιν: ἀτὰρ πεπνυμένα βάζεις</l>
<l>Ἀργείων βασιλῆας, ἐπεὶ κατὰ μοῖραν ἔειπες.</l>
<q direct="unspecified"><l n="60">ἀλλ᾽ ἄγ᾽ ἐγών, ὃς σεῖο γεραίτερος εὔχομαι εἶναι,</l>
<l>ἐξείπω καὶ πάντα διίξομαι: οὐδέ κέ τίς μοι</l>
<l>μῦθον ἀτιμήσει᾽, οὐδὲ κρείων Ἀγαμέμνων.</l>
<l>ἀφρήτωρ ἀθέμιστος ἀνέστιός ἐστιν ἐκεῖνος</l>
<l>ὃς πολέμου ἔραται ἐπιδημίου ὀκρυόεντος.</l>
<l n="65">ἀλλ᾽ ἤτοι νῦν μὲν πειθώμεθα νυκτὶ μελαίνῃ</l>
<l>δόρπά τ᾽ ἐφοπλισόμεσθα: φυλακτῆρες δὲ ἕκαστοι</l>
<l>λεξάσθων παρὰ τάφρον ὀρυκτὴν τείχεος ἐκτός.</l>
<l>κούροισιν μὲν ταῦτ᾽ ἐπιτέλλομαι: αὐτὰρ ἔπειτα</l>
<l>Ἀτρεΐδη σὺ μὲν ἄρχε: σὺ γὰρ βασιλεύτατός ἐσσι.</l>
<l n="70">δαίνυ δαῖτα γέρουσιν: ἔοικέ τοι, οὔ τοι ἀεικές.</l>
<l>πλεῖαί τοι οἴνου κλισίαι, τὸν νῆες Ἀχαιῶν</l>
<l>ἠμάτιαι Θρῄκηθεν ἐπ᾽ εὐρέα πόντον ἄγουσι:</l>
<l>πᾶσά τοί ἐσθ᾽ ὑποδεξίη, πολέεσσι δ᾽ ἀνάσσεις.</l>
<l>πολλῶν δ᾽ ἀγρομένων τῷ πείσεαι ὅς κεν ἀρίστην</l>
<l n="75">βουλὴν βουλεύσῃ: μάλα δὲ χρεὼ πάντας Ἀχαιοὺς</l>
<l>ἐσθλῆς καὶ πυκινῆς, ὅτι δήϊοι ἐγγύθι νηῶν</l>
<l>καίουσιν πυρὰ πολλά: τίς ἂν τάδε γηθήσειε;</l>
<l>νὺξ δ᾽ ἧδ᾽ ἠὲ διαρραίσει στρατὸν ἠὲ σαώσει.</l></q>
<l><milestone ed="P" unit="para" />ὣς ἔφαθ᾽, οἳ δ᾽ ἄρα τοῦ μάλα μὲν κλύον ἠδὲ πίθοντο.</l>
<l n="80">ἐκ δὲ φυλακτῆρες σὺν τεύχεσιν ἐσσεύοντο</l>
<l>ἀμφί τε Νεστορίδην Θρασυμήδεα ποιμένα λαῶν,</l>
<l>ἠδ᾽ ἀμφ᾽ Ἀσκάλαφον καὶ Ἰάλμενον υἷας Ἄρηος</l>
<l>ἀμφί τε Μηριόνην Ἀφαρῆά τε Δηΐπυρόν τε,</l>
<l>ἠδ᾽ ἀμφὶ Κρείοντος υἱὸν Λυκομήδεα δῖον.</l>
<l n="85">ἕπτ᾽ ἔσαν ἡγεμόνες φυλάκων, ἑκατὸν δὲ ἑκάστῳ</l>
<l>κοῦροι ἅμα στεῖχον δολίχ᾽ ἔγχεα χερσὶν ἔχοντες:</l>
<l>κὰδ δὲ μέσον τάφρου καὶ τείχεος ἷζον ἰόντες:</l>
<l>ἔνθα δὲ πῦρ κήαντο, τίθεντο δὲ δόρπα ἕκαστος.</l>
<milestone ed="p" n="89" unit="card" />
<l><milestone ed="P" unit="para" />Ἀτρεΐδης δὲ γέροντας ἀολλέας ἦγεν Ἀχαιῶν</l>
<l n="90">ἐς κλισίην, παρὰ δέ σφι τίθει μενοεικέα δαῖτα.</l>
<l>οἳ δ᾽ ἐπ᾽ ὀνείαθ᾽ ἑτοῖμα προκείμενα χεῖρας ἴαλλον.</l>
<l>αὐτὰρ ἐπεὶ πόσιος καὶ ἐδητύος ἐξ ἔρον ἕντο,</l>
<l>τοῖς ὁ γέρων πάμπρωτος ὑφαίνειν ἤρχετο μῆτιν</l>
<l>Νέστωρ, οὗ καὶ πρόσθεν ἀρίστη φαίνετο βουλή:</l>
<l n="95">ὅ σφιν ἐϋφρονέων ἀγορήσατο καὶ μετέειπεν:</l>
<q direct="unspecified"><l>Ἀτρεΐδη κύδιστε ἄναξ ἀνδρῶν Ἀγάμεμνον</l>
<l>ἐν σοὶ μὲν λήξω, σέο δ᾽ ἄρξομαι, οὕνεκα πολλῶν</l>
<l>λαῶν ἐσσι ἄναξ καί τοι Ζεὺς ἐγγυάλιξε</l>
<l>σκῆπτρόν τ᾽ ἠδὲ θέμιστας, ἵνά σφισι βουλεύῃσθα.</l>
<l n="100">τώ σε χρὴ περὶ μὲν φάσθαι ἔπος ἠδ᾽ ἐπακοῦσαι,</l>
<l>κρηῆναι δὲ καὶ ἄλλῳ, ὅτ᾽ ἄν τινα θυμὸς ἀνώγῃ</l>
<l>εἰπεῖν εἰς ἀγαθόν: σέο δ᾽ ἕξεται ὅττί κεν ἄρχῃ.</l>
<l>αὐτὰρ ἐγὼν ἐρέω ὥς μοι δοκεῖ εἶναι ἄριστα.</l>
<l>οὐ γάρ τις νόον ἄλλος ἀμείνονα τοῦδε νοήσει</l>
<l n="105">οἷον ἐγὼ νοέω ἠμὲν πάλαι ἠδ᾽ ἔτι καὶ νῦν</l>
<l>ἐξ ἔτι τοῦ ὅτε διογενὲς Βρισηΐδα κούρην</l>
<l>χωομένου Ἀχιλῆος ἔβης κλισίηθεν ἀπούρας</l>
<l>οὔ τι καθ᾽ ἡμέτερόν γε νόον: μάλα γάρ τοι ἔγωγε</l>
<l>πόλλ᾽ ἀπεμυθεόμην: σὺ δὲ σῷ μεγαλήτορι θυμῷ</l>
<l n="110">εἴξας ἄνδρα φέριστον, ὃν ἀθάνατοί περ ἔτισαν,</l>
<l>ἠτίμησας, ἑλὼν γὰρ ἔχεις γέρας: ἀλλ᾽ ἔτι καὶ νῦν</l>
<l>φραζώμεσθ᾽ ὥς κέν μιν ἀρεσσάμενοι πεπίθωμεν</l>
<l>δώροισίν τ᾽ ἀγανοῖσιν ἔπεσσί τε μειλιχίοισι.</l></q>
<milestone ed="p" n="114" unit="card" />
<l><milestone ed="P" unit="para" />τὸν δ᾽ αὖτε προσέειπεν ἄναξ ἀνδρῶν Ἀγαμέμνων:</l>
<q direct="unspecified"><l n="115">ὦ γέρον οὔ τι ψεῦδος ἐμὰς ἄτας κατέλεξας:</l>
<l>ἀασάμην, οὐδ᾽ αὐτὸς ἀναίνομαι. ἀντί νυ πολλῶν</l>
<l>λαῶν ἐστὶν ἀνὴρ ὅν τε Ζεὺς κῆρι φιλήσῃ,</l>
<l>ὡς νῦν τοῦτον ἔτισε, δάμασσε δὲ λαὸν Ἀχαιῶν.</l>
<l>ἀλλ᾽ ἐπεὶ ἀασάμην φρεσὶ λευγαλέῃσι πιθήσας,</l>
<l n="120">ἂψ ἐθέλω ἀρέσαι δόμεναί τ᾽ ἀπερείσι᾽ ἄποινα.</l>
<l>ὑμῖν δ᾽ ἐν πάντεσσι περικλυτὰ δῶρ᾽ ὀνομήνω</l>
<l>ἕπτ᾽ ἀπύρους τρίποδας, δέκα δὲ χρυσοῖο τάλαντα,</l>
<l>αἴθωνας δὲ λέβητας ἐείκοσι, δώδεκα δ᾽ ἵππους</l>
<l>πηγοὺς ἀθλοφόρους, οἳ ἀέθλια ποσσὶν ἄροντο.</l>
<l n="125">οὔ κεν ἀλήϊος εἴη ἀνὴρ ᾧ τόσσα γένοιτο,</l>
<l>οὐδέ κεν ἀκτήμων ἐριτίμοιο χρυσοῖο,</l>
<l>ὅσσά μοι ἠνείκαντο ἀέθλια μώνυχες ἵπποι.</l>
<l>δώσω δ᾽ ἑπτὰ γυναῖκας ἀμύμονα ἔργα ἰδυίας</l>
<l>Λεσβίδας, ἃς ὅτε Λέσβον ἐϋκτιμένην ἕλεν αὐτὸς</l>
<l n="130">ἐξελόμην, αἳ κάλλει ἐνίκων φῦλα γυναικῶν.</l>
<l>τὰς μέν οἱ δώσω, μετὰ δ᾽ ἔσσεται ἣν τότ᾽ ἀπηύρων</l>
<l>κούρη Βρισῆος: ἐπὶ δὲ μέγαν ὅρκον ὀμοῦμαι</l>
<l>μή ποτε τῆς εὐνῆς ἐπιβήμεναι ἠδὲ μιγῆναι,</l>
<l>ἣ θέμις ἀνθρώπων πέλει ἀνδρῶν ἠδὲ γυναικῶν.</l>
<l n="135">ταῦτα μὲν αὐτίκα πάντα παρέσσεται: εἰ δέ κεν αὖτε</l>
<l>ἄστυ μέγα Πριάμοιο θεοὶ δώωσ᾽ ἀλαπάξαι,</l>
<l>νῆα ἅλις χρυσοῦ καὶ χαλκοῦ νηησάσθω</l>
<l>εἰσελθών, ὅτε κεν δατεώμεθα ληΐδ᾽ Ἀχαιοί,</l>
<l>Τρωϊάδας δὲ γυναῖκας ἐείκοσιν αὐτὸς ἑλέσθω,</l>
<l n="140">αἴ κε μετ᾽ Ἀργείην Ἑλένην κάλλισται ἔωσιν.</l>
<l>εἰ δέ κεν Ἄργος ἱκοίμεθ᾽ Ἀχαιϊκὸν οὖθαρ ἀρούρης</l>
<l>γαμβρός κέν μοι ἔοι: τίσω δέ μιν ἶσον Ὀρέστῃ,</l>
<l>ὅς μοι τηλύγετος τρέφεται θαλίῃ ἔνι πολλῇ.</l>
<l>τρεῖς δέ μοί εἰσι θύγατρες ἐνὶ μεγάρῳ εὐπήκτῳ</l>
<l n="145">Χρυσόθεμις καὶ Λαοδίκη καὶ Ἰφιάνασσα,</l>
<l>τάων ἥν κ᾽ ἐθέλῃσι φίλην ἀνάεδνον ἀγέσθω</l>
<l>πρὸς οἶκον Πηλῆος: ἐγὼ δ᾽ ἐπὶ μείλια δώσω</l>
<l>πολλὰ μάλ᾽, ὅσσ᾽ οὔ πώ τις ἑῇ ἐπέδωκε θυγατρί:</l>
<l>ἑπτὰ δέ οἱ δώσω εὖ ναιόμενα πτολίεθρα</l>
<l n="150">Καρδαμύλην Ἐνόπην τε καὶ Ἱρὴν ποιήεσσαν</l>
<l>Φηράς τε ζαθέας ἠδ᾽ Ἄνθειαν βαθύλειμον</l>
<l>καλήν τ᾽ Αἴπειαν καὶ Πήδασον ἀμπελόεσσαν.</l>
<l>πᾶσαι δ᾽ ἐγγὺς ἁλός, νέαται Πύλου ἠμαθόεντος:</l>
<l>ἐν δ᾽ ἄνδρες ναίουσι πολύρρηνες πολυβοῦται,</l>
<l n="155">οἵ κέ ἑ δωτίνῃσι θεὸν ὣς τιμήσουσι</l>
<l>καί οἱ ὑπὸ σκήπτρῳ λιπαρὰς τελέουσι θέμιστας.</l>
<l>ταῦτά κέ οἱ τελέσαιμι μεταλήξαντι χόλοιο.</l>
<l>δμηθήτω: Ἀΐδης τοι ἀμείλιχος ἠδ᾽ ἀδάμαστος,</l>
<l>τοὔνεκα καί τε βροτοῖσι θεῶν ἔχθιστος ἁπάντων:</l>
<l n="160">καί μοι ὑποστήτω ὅσσον βασιλεύτερός εἰμι</l>
<l>ἠδ᾽ ὅσσον γενεῇ προγενέστερος εὔχομαι εἶναι.</l>
<milestone ed="p" n="162" unit="card" /></q>
<l><milestone ed="P" unit="para" />τὸν δ᾽ ἠμείβετ᾽ ἔπειτα Γερήνιος ἱππότα Νέστωρ:</l>
<q direct="unspecified"><l>Ἀτρεΐδη κύδιστε ἄναξ ἀνδρῶν Ἀγάμεμνον</l>
<l>δῶρα μὲν οὐκέτ᾽ ὀνοστὰ διδοῖς Ἀχιλῆϊ ἄνακτι:</l>
<l n="165">ἀλλ᾽ ἄγετε κλητοὺς ὀτρύνομεν, οἵ κε τάχιστα</l>
<l>ἔλθωσ᾽ ἐς κλισίην Πηληϊάδεω Ἀχιλῆος.</l>
<l>εἰ δ᾽ ἄγε τοὺς ἂν ἐγὼ ἐπιόψομαι οἳ δὲ πιθέσθων.</l>
<l>Φοῖνιξ μὲν πρώτιστα Διῒ φίλος ἡγησάσθω,</l>
<l>αὐτὰρ ἔπειτ᾽ Αἴας τε μέγας καὶ δῖος Ὀδυσσεύς:</l>
<l n="170">κηρύκων δ᾽ Ὀδίος τε καὶ Εὐρυβάτης ἅμ᾽ ἑπέσθων.</l>
<l>φέρτε δὲ χερσὶν ὕδωρ, εὐφημῆσαί τε κέλεσθε,</l>
<l>ὄφρα Διὶ Κρονίδῃ ἀρησόμεθ᾽, αἴ κ᾽ ἐλεήσῃ.</l></q>
<l><milestone ed="P" unit="para" />ὣς φάτο, τοῖσι δὲ πᾶσιν ἑαδότα μῦθον ἔειπεν.</l>
<l>αὐτίκα κήρυκες μὲν ὕδωρ ἐπὶ χεῖρας ἔχευαν,</l>
<l n="175">κοῦροι δὲ κρητῆρας ἐπεστέψαντο ποτοῖο,</l>
<l>νώμησαν δ᾽ ἄρα πᾶσιν ἐπαρξάμενοι δεπάεσσιν.</l>
<l>αὐτὰρ ἐπεὶ σπεῖσάν τ᾽ ἔπιόν θ᾽ ὅσον ἤθελε θυμός,</l>
<l>ὁρμῶντ᾽ ἐκ κλισίης Ἀγαμέμνονος Ἀτρεΐδαο.</l>
<l>τοῖσι δὲ πόλλ᾽ ἐπέτελλε Γερήνιος ἱππότα Νέστωρ</l>
<l n="180">δενδίλλων ἐς ἕκαστον, Ὀδυσσῆϊ δὲ μάλιστα,</l>
<l>πειρᾶν ὡς πεπίθοιεν ἀμύμονα Πηλεΐωνα.</l>
<l><milestone ed="P" unit="para" />τὼ δὲ βάτην παρὰ θῖνα πολυφλοίσβοιο θαλάσσης</l>
<l>πολλὰ μάλ᾽ εὐχομένω γαιηόχῳ ἐννοσιγαίῳ</l>
<l>ῥηϊδίως πεπιθεῖν μεγάλας φρένας Αἰακίδαο.</l>
<l n="185">Μυρμιδόνων δ᾽ ἐπί τε κλισίας καὶ νῆας ἱκέσθην,</l>
<l>τὸν δ᾽ εὗρον φρένα τερπόμενον φόρμιγγι λιγείῃ</l>
<l>καλῇ δαιδαλέῃ, ἐπὶ δ᾽ ἀργύρεον ζυγὸν ἦεν,</l>
<l>τὴν ἄρετ᾽ ἐξ ἐνάρων πόλιν Ἠετίωνος ὀλέσσας:</l>
<l>τῇ ὅ γε θυμὸν ἔτερπεν, ἄειδε δ᾽ ἄρα κλέα ἀνδρῶν.</l>
<l n="190">Πάτροκλος δέ οἱ οἶος ἐναντίος ἧστο σιωπῇ,</l>
<l>δέγμενος Αἰακίδην ὁπότε λήξειεν ἀείδων,</l>
<l>τὼ δὲ βάτην προτέρω, ἡγεῖτο δὲ δῖος Ὀδυσσεύς,</l>
<l>στὰν δὲ πρόσθ᾽ αὐτοῖο: ταφὼν δ᾽ ἀνόρουσεν Ἀχιλλεὺς</l>
<l>αὐτῇ σὺν φόρμιγγι λιπὼν ἕδος ἔνθα θάασσεν.</l>
<l n="195">ὣς δ᾽ αὔτως Πάτροκλος, ἐπεὶ ἴδε φῶτας, ἀνέστη.</l>
<l>τὼ καὶ δεικνύμενος προσέφη πόδας ὠκὺς Ἀχιλλεύς:</l>
<q direct="unspecified"><l>χαίρετον: ἦ φίλοι ἄνδρες ἱκάνετον ἦ τι μάλα χρεώ,</l>
<l>οἵ μοι σκυζομένῳ περ Ἀχαιῶν φίλτατοί ἐστον.</l></q>
<l><milestone ed="P" unit="para" />ὣς ἄρα φωνήσας προτέρω ἄγε δῖος Ἀχιλλεύς,</l>
<l n="200">εἷσεν δ᾽ ἐν κλισμοῖσι τάπησί τε πορφυρέοισιν.</l>
<l>αἶψα δὲ Πάτροκλον προσεφώνεεν ἐγγὺς ἐόντα:</l>
<q direct="unspecified"><l>μείζονα δὴ κρητῆρα Μενοιτίου υἱὲ καθίστα,</l>
<l>ζωρότερον δὲ κέραιε, δέπας δ᾽ ἔντυνον ἑκάστῳ:</l>
<l>οἳ γὰρ φίλτατοι ἄνδρες ἐμῷ ὑπέασι μελάθρῳ.</l>
<milestone ed="p" n="205" unit="card" /></q>
<l n="205"><milestone ed="P" unit="para" />ὣς φάτο, Πάτροκλος δὲ φίλῳ ἐπεπείθεθ᾽ ἑταίρῳ.</l>
<l>αὐτὰρ ὅ γε κρεῖον μέγα κάββαλεν ἐν πυρὸς αὐγῇ,</l>
<l>ἐν δ᾽ ἄρα νῶτον ἔθηκ᾽ ὄϊος καὶ πίονος αἰγός,</l>
<l>ἐν δὲ συὸς σιάλοιο ῥάχιν τεθαλυῖαν ἀλοιφῇ.</l>
<l>τῷ δ᾽ ἔχεν Αὐτομέδων, τάμνεν δ᾽ ἄρα δῖος Ἀχιλλεύς.</l>
<l n="210">καὶ τὰ μὲν εὖ μίστυλλε καὶ ἀμφ᾽ ὀβελοῖσιν ἔπειρε,</l>
<l>πῦρ δὲ Μενοιτιάδης δαῖεν μέγα ἰσόθεος φώς.</l>
<l>αὐτὰρ ἐπεὶ κατὰ πῦρ ἐκάη καὶ φλὸξ ἐμαράνθη,</l>
<l>ἀνθρακιὴν στορέσας ὀβελοὺς ἐφύπερθε τάνυσσε,</l>
<l>πάσσε δ᾽ ἁλὸς θείοιο κρατευτάων ἐπαείρας.</l>
<l n="215">αὐτὰρ ἐπεί ῥ᾽ ὤπτησε καὶ εἰν ἐλεοῖσιν ἔχευε,</l>
<l>Πάτροκλος μὲν σῖτον ἑλὼν ἐπένειμε τραπέζῃ</l>
<l>καλοῖς ἐν κανέοισιν, ἀτὰρ κρέα νεῖμεν Ἀχιλλεύς.</l>
<l>αὐτὸς δ᾽ ἀντίον ἷζεν Ὀδυσσῆος θείοιο</l>
<l>τοίχου τοῦ ἑτέροιο, θεοῖσι δὲ θῦσαι ἀνώγει</l>
<l n="220">Πάτροκλον ὃν ἑταῖρον: ὃ δ᾽ ἐν πυρὶ βάλλε θυηλάς.</l>
<l>οἳ δ᾽ ἐπ᾽ ὀνείαθ᾽ ἑτοῖμα προκείμενα χεῖρας ἴαλλον.</l>
<l>αὐτὰρ ἐπεὶ πόσιος καὶ ἐδητύος ἐξ ἔρον ἕντο,</l>
<l>νεῦσ᾽ Αἴας Φοίνικι: νόησε δὲ δῖος Ὀδυσσεύς,</l>
<l>πλησάμενος δ᾽ οἴνοιο δέπας δείδεκτ᾽ Ἀχιλῆα:</l>
<l n="225">χαῖρ᾽ Ἀχιλεῦ: δαιτὸς μὲν ἐΐσης οὐκ ἐπιδευεῖς</l>
<l>ἠμὲν ἐνὶ κλισίῃ Ἀγαμέμνονος Ἀτρεΐδαο</l>
<l>ἠδὲ καὶ ἐνθάδε νῦν, πάρα γὰρ μενοεικέα πολλὰ</l>
<l>δαίνυσθ᾽: ἀλλ᾽ οὐ δαιτὸς ἐπηράτου ἔργα μέμηλεν,</l>
<l>ἀλλὰ λίην μέγα πῆμα διοτρεφὲς εἰσορόωντες</l>
<l n="230">δείδιμεν: ἐν δοιῇ δὲ σαωσέμεν ἢ ἀπολέσθαι</l>
<l>νῆας ἐϋσσέλμους, εἰ μὴ σύ γε δύσεαι ἀλκήν.</l>
<l>ἐγγὺς γὰρ νηῶν καὶ τείχεος αὖλιν ἔθεντο</l>
<l>Τρῶες ὑπέρθυμοι τηλεκλειτοί τ᾽ ἐπίκουροι</l>
<l>κηάμενοι πυρὰ πολλὰ κατὰ στρατόν, οὐδ᾽ ἔτι φασὶ</l>
<l n="235">σχήσεσθ᾽, ἀλλ᾽ ἐν νηυσὶ μελαίνῃσιν πεσέεσθαι.</l>
<l>Ζεὺς δέ σφι Κρονίδης ἐνδέξια σήματα φαίνων</l>
<l>ἀστράπτει: Ἕκτωρ δὲ μέγα σθένεϊ βλεμεαίνων</l>
<l>μαίνεται ἐκπάγλως πίσυνος Διί, οὐδέ τι τίει</l>
<l>ἀνέρας οὐδὲ θεούς: κρατερὴ δέ ἑ λύσσα δέδυκεν.</l>
<l n="240">ἀρᾶται δὲ τάχιστα φανήμεναι Ἠῶ δῖαν:</l>
<l>στεῦται γὰρ νηῶν ἀποκόψειν ἄκρα κόρυμβα</l>
<l>αὐτάς τ᾽ ἐμπρήσειν μαλεροῦ πυρός, αὐτὰρ Ἀχαιοὺς</l>
<l>δῃώσειν παρὰ τῇσιν ὀρινομένους ὑπὸ καπνοῦ.</l>
<milestone ed="p" n="244" unit="card" />
<l>ταῦτ᾽ αἰνῶς δείδοικα κατὰ φρένα, μή οἱ ἀπειλὰς</l>
<l n="245">ἐκτελέσωσι θεοί, ἡμῖν δὲ δὴ αἴσιμον εἴη</l>
<l>φθίσθαι ἐνὶ Τροίῃ ἑκὰς Ἄργεος ἱπποβότοιο.</l>
<l>ἀλλ᾽ ἄνα εἰ μέμονάς γε καὶ ὀψέ περ υἷας Ἀχαιῶν</l>
<l>τειρομένους ἐρύεσθαι ὑπὸ Τρώων ὀρυμαγδοῦ.</l>
<l>αὐτῷ τοι μετόπισθ᾽ ἄχος ἔσσεται, οὐδέ τι μῆχος</l>
<l n="250">ῥεχθέντος κακοῦ ἔστ᾽ ἄκος εὑρεῖν: ἀλλὰ πολὺ πρὶν</l>
<l>φράζευ ὅπως Δαναοῖσιν ἀλεξήσεις κακὸν ἦμαρ.</l>
<l>ὦ πέπον ἦ μὲν σοί γε πατὴρ ἐπετέλλετο Πηλεὺς</l>
<l>ἤματι τῷ ὅτε σ᾽ ἐκ Φθίης Ἀγαμέμνονι πέμπε:</l>
<l>τέκνον ἐμὸν κάρτος μὲν Ἀθηναίη τε καὶ Ἥρη</l>
<l n="255">δώσουσ᾽ αἴ κ᾽ ἐθέλωσι, σὺ δὲ μεγαλήτορα θυμὸν</l>
<l>ἴσχειν ἐν στήθεσσι: φιλοφροσύνη γὰρ ἀμείνων:</l>
<l>ληγέμεναι δ᾽ ἔριδος κακομηχάνου, ὄφρά σε μᾶλλον</l>
<l>τίωσ᾽ Ἀργείων ἠμὲν νέοι ἠδὲ γέροντες.</l>
<l>ὣς ἐπέτελλ᾽ ὃ γέρων, σὺ δὲ λήθεαι: ἀλλ᾽ ἔτι καὶ νῦν</l>
<l n="260">παύε᾽, ἔα δὲ χόλον θυμαλγέα: σοὶ δ᾽ Ἀγαμέμνων</l>
<l>ἄξια δῶρα δίδωσι μεταλήξαντι χόλοιο.</l>
<l>εἰ δὲ σὺ μέν μευ ἄκουσον, ἐγὼ δέ κέ τοι καταλέξω</l>
<l>ὅσσά τοι ἐν κλισίῃσιν ὑπέσχετο δῶρ᾽ Ἀγαμέμνων:</l>
<l>ἕπτ᾽ ἀπύρους τρίποδας, δέκα δὲ χρυσοῖο τάλαντα,</l>
<l n="265">αἴθωνας δὲ λέβητας ἐείκοσι, δώδεκα δ᾽ ἵππους</l>
<l>πηγοὺς ἀθλοφόρους, οἳ ἀέθλια ποσσὶν ἄροντο.</l>
<l>οὔ κεν ἀλήϊος εἴη ἀνὴρ ᾧ τόσσα γένοιτο</l>
<l>οὐδέ κεν ἀκτήμων ἐριτίμοιο χρυσοῖο,</l>
<l>ὅσσ᾽ Ἀγαμέμνονος ἵπποι ἀέθλια ποσσὶν ἄροντο.</l>
<l n="270">δώσει δ᾽ ἑπτὰ γυναῖκας ἀμύμονα ἔργα ἰδυίας</l>
<l>Λεσβίδας, ἃς ὅτε Λέσβον ἐϋκτιμένην ἕλες αὐτὸς</l>
<l>ἐξέλεθ᾽, αἳ τότε κάλλει ἐνίκων φῦλα γυναικῶν.</l>
<l>τὰς μέν τοι δώσει, μετὰ δ᾽ ἔσσεται ἣν τότ᾽ ἀπηύρα</l>
<l>κούρη Βρισῆος: ἐπὶ δὲ μέγαν ὅρκον ὀμεῖται</l>
<l n="275">μή ποτε τῆς εὐνῆς ἐπιβήμεναι ἠδὲ μιγῆναι</l>
<l>ἣ θέμις ἐστὶν ἄναξ ἤτ᾽ ἀνδρῶν ἤτε γυναικῶν.</l>
<l>ταῦτα μὲν αὐτίκα πάντα παρέσσεται: εἰ δέ κεν αὖτε</l>
<l>ἄστυ μέγα Πριάμοιο θεοὶ δώωσ᾽ ἀλαπάξαι,</l>
<l>νῆα ἅλις χρυσοῦ καὶ χαλκοῦ νηήσασθαι</l>
<l n="280">εἰσελθών, ὅτε κεν δατεώμεθα ληΐδ᾽ Ἀχαιοί,</l>
<l>Τρωϊάδας δὲ γυναῖκας ἐείκοσιν αὐτὸς ἑλέσθαι,</l>
<l>αἵ κε μετ᾽ Ἀργείην Ἑλένην κάλλισται ἔωσιν.</l>
<l>εἰ δέ κεν Ἄργος ἱκοίμεθ᾽ Ἀχαιϊκὸν οὖθαρ ἀρούρης</l>
<l>γαμβρός κέν οἱ ἔοις: τίσει δέ σε ἶσον Ὀρέστῃ,</l>
<l n="285">ὅς οἱ τηλύγετος τρέφεται θαλίῃ ἔνι πολλῇ.</l>
<milestone ed="p" n="286" unit="card" />
<l>τρεῖς δέ οἵ εἰσι θύγατρες ἐνὶ μεγάρῳ εὐπήκτῳ</l>
<l>Χρυσόθεμις καὶ Λαοδίκη καὶ Ἰφιάνασσα,</l>
<l>τάων ἥν κ᾽ ἐθέλῃσθα φίλην ἀνάεδνον ἄγεσθαι</l>
<l>πρὸς οἶκον Πηλῆος: ὃ δ᾽ αὖτ᾽ ἐπὶ μείλια δώσει</l>
<l n="290">πολλὰ μάλ᾽, ὅσσ᾽ οὔ πώ τις ἑῇ ἐπέδωκε θυγατρί:</l>
<l>ἑπτὰ δέ τοι δώσει εὖ ναιόμενα πτολίεθρα</l>
<l>Καρδαμύλην Ἐνόπην τε καὶ Ἱρὴν ποιήεσσαν</l>
<l>Φηράς τε ζαθέας ἠδ᾽ Ἄνθειαν βαθύλειμον</l>
<l>καλήν τ᾽ Αἴπειαν καὶ Πήδασον ἀμπελόεσσαν.</l>
<l n="295">πᾶσαι δ᾽ ἐγγὺς ἁλός, νέαται Πύλου ἠμαθόεντος:</l>
<l>ἐν δ᾽ ἄνδρες ναίουσι πολύρρηνες πολυβοῦται,</l>
<l>οἵ κέ σε δωτίνῃσι θεὸν ὣς τιμήσουσι</l>
<l>καί τοι ὑπὸ σκήπτρῳ λιπαρὰς τελέουσι θέμιστας.</l>
<l>ταῦτά κέ τοι τελέσειε μεταλήξαντι χόλοιο.</l>
<l n="300">εἰ δέ τοι Ἀτρεΐδης μὲν ἀπήχθετο κηρόθι μᾶλλον</l>
<l>αὐτὸς καὶ τοῦ δῶρα, σὺ δ᾽ ἄλλους περ Παναχαιοὺς</l>
<l>τειρομένους ἐλέαιρε κατὰ στρατόν, οἵ σε θεὸν ὣς</l>
<l>τίσουσ᾽: ἦ γάρ κέ σφι μάλα μέγα κῦδος ἄροιο:</l>
<l>νῦν γάρ χ᾽ Ἕκτορ᾽ ἕλοις, ἐπεὶ ἂν μάλα τοι σχεδὸν ἔλθοι</l>
<l n="305">λύσσαν ἔχων ὀλοήν, ἐπεὶ οὔ τινά φησιν ὁμοῖον</l>
<l>οἷ ἔμεναι Δαναῶν οὓς ἐνθάδε νῆες ἔνεικαν.</l>
<l><milestone ed="P" unit="para" />τὸν δ᾽ ἀπαμειβόμενος προσέφη πόδας ὠκὺς Ἀχιλλεύς:</l>
<q direct="unspecified"><l>διογενὲς Λαερτιάδη πολυμήχαν᾽ Ὀδυσσεῦ</l>
<l>χρὴ μὲν δὴ τὸν μῦθον ἀπηλεγέως ἀποειπεῖν,</l>
<l n="310">ᾗ περ δὴ φρονέω τε καὶ ὡς τετελεσμένον ἔσται,</l>
<l>ὡς μή μοι τρύζητε παρήμενοι ἄλλοθεν ἄλλος.</l>
<l>ἐχθρὸς γάρ μοι κεῖνος ὁμῶς Ἀΐδαο πύλῃσιν</l>
<l>ὅς χ᾽ ἕτερον μὲν κεύθῃ ἐνὶ φρεσίν, ἄλλο δὲ εἴπῃ.</l>
<l>αὐτὰρ ἐγὼν ἐρέω ὥς μοι δοκεῖ εἶναι ἄριστα:</l>
<l n="315">οὔτ᾽ ἔμεγ᾽ Ἀτρεΐδην Ἀγαμέμνονα πεισέμεν οἴω</l>
<l>οὔτ᾽ ἄλλους Δαναούς, ἐπεὶ οὐκ ἄρα τις χάρις ἦεν</l>
<l>μάρνασθαι δηΐοισιν ἐπ᾽ ἀνδράσι νωλεμὲς αἰεί.</l>
<l>ἴση μοῖρα μένοντι καὶ εἰ μάλα τις πολεμίζοι:</l>
<l>ἐν δὲ ἰῇ τιμῇ ἠμὲν κακὸς ἠδὲ καὶ ἐσθλός:</l>
<l n="320">κάτθαν᾽ ὁμῶς ὅ τ᾽ ἀεργὸς ἀνὴρ ὅ τε πολλὰ ἐοργώς.</l>
<l>οὐδέ τί μοι περίκειται, ἐπεὶ πάθον ἄλγεα θυμῷ</l>
<l>αἰεὶ ἐμὴν ψυχὴν παραβαλλόμενος πολεμίζειν.</l>
<l>ὡς δ᾽ ὄρνις ἀπτῆσι νεοσσοῖσι προφέρῃσι</l>
<l>μάστακ᾽ ἐπεί κε λάβῃσι, κακῶς δ᾽ ἄρα οἱ πέλει αὐτῇ,</l>
<l n="325">ὣς καὶ ἐγὼ πολλὰς μὲν ἀΰπνους νύκτας ἴαυον,</l>
<l>ἤματα δ᾽ αἱματόεντα διέπρησσον πολεμίζων</l>
<l>ἀνδράσι μαρνάμενος ὀάρων ἕνεκα σφετεράων.</l>
<milestone ed="p" n="328" unit="card" />
<l>δώδεκα δὴ σὺν νηυσὶ πόλεις ἀλάπαξ᾽ ἀνθρώπων,</l>
<l>πεζὸς δ᾽ ἕνδεκά φημι κατὰ Τροίην ἐρίβωλον:</l>
<l n="330">τάων ἐκ πασέων κειμήλια πολλὰ καὶ ἐσθλὰ</l>
<l>ἐξελόμην, καὶ πάντα φέρων Ἀγαμέμνονι δόσκον</l>
<l>Ἀτρεΐδῃ: ὃ δ᾽ ὄπισθε μένων παρὰ νηυσὶ θοῇσι</l>
<l>δεξάμενος διὰ παῦρα δασάσκετο, πολλὰ δ᾽ ἔχεσκεν.</l>
<l>ἄλλα δ᾽ ἀριστήεσσι δίδου γέρα καὶ βασιλεῦσι:</l>
<l n="335">τοῖσι μὲν ἔμπεδα κεῖται, ἐμεῦ δ᾽ ἀπὸ μούνου Ἀχαιῶν</l>
<l>εἵλετ᾽, ἔχει δ᾽ ἄλοχον θυμαρέα: τῇ παριαύων</l>
<l>τερπέσθω. τί δὲ δεῖ πολεμιζέμεναι Τρώεσσιν</l>
<l>Ἀργείους; τί δὲ λαὸν ἀνήγαγεν ἐνθάδ᾽ ἀγείρας</l>
<l>Ἀτρεΐδης; ἦ οὐχ Ἑλένης ἕνεκ᾽ ἠϋκόμοιο;</l>
<l n="340">ἦ μοῦνοι φιλέουσ᾽ ἀλόχους μερόπων ἀνθρώπων</l>
<l>Ἀτρεΐδαι; ἐπεὶ ὅς τις ἀνὴρ ἀγαθὸς καὶ ἐχέφρων</l>
<l>τὴν αὐτοῦ φιλέει καὶ κήδεται, ὡς καὶ ἐγὼ τὴν</l>
<l>ἐκ θυμοῦ φίλεον δουρικτητήν περ ἐοῦσαν.</l>
<l>νῦν δ᾽ ἐπεὶ ἐκ χειρῶν γέρας εἵλετο καί μ᾽ ἀπάτησε</l>
<l n="345">μή μευ πειράτω εὖ εἰδότος: οὐδέ με πείσει.</l>
<l>ἀλλ᾽ Ὀδυσεῦ σὺν σοί τε καὶ ἄλλοισιν βασιλεῦσι</l>
<l>φραζέσθω νήεσσιν ἀλεξέμεναι δήϊον πῦρ.</l>
<l>ἦ μὲν δὴ μάλα πολλὰ πονήσατο νόσφιν ἐμεῖο,</l>
<l>καὶ δὴ τεῖχος ἔδειμε, καὶ ἤλασε τάφρον ἐπ᾽ αὐτῷ</l>
<l n="350">εὐρεῖαν μεγάλην, ἐν δὲ σκόλοπας κατέπηξεν:</l>
<l>ἀλλ᾽ οὐδ᾽ ὧς δύναται σθένος Ἕκτορος ἀνδροφόνοιο</l>
<l>ἴσχειν: ὄφρα δ᾽ ἐγὼ μετ᾽ Ἀχαιοῖσιν πολέμιζον</l>
<l>οὐκ ἐθέλεσκε μάχην ἀπὸ τείχεος ὀρνύμεν Ἕκτωρ,</l>
<l>ἀλλ᾽ ὅσον ἐς Σκαιάς τε πύλας καὶ φηγὸν ἵκανεν:</l>
<l n="355">ἔνθά ποτ᾽ οἶον ἔμιμνε, μόγις δέ μευ ἔκφυγεν ὁρμήν.</l>
<l>νῦν δ᾽ ἐπεὶ οὐκ ἐθέλω πολεμιζέμεν Ἕκτορι δίῳ</l>
<l>αὔριον ἱρὰ Διὶ ῥέξας καὶ πᾶσι θεοῖσι</l>
<l>νηήσας εὖ νῆας, ἐπὴν ἅλα δὲ προερύσσω,</l>
<l>ὄψεαι, αἴ κ᾽ ἐθέλῃσθα καὶ αἴ κέν τοι τὰ μεμήλῃ,</l>
<l n="360">ἦρι μάλ᾽ Ἑλλήσποντον ἐπ᾽ ἰχθυόεντα πλεούσας</l>
<l>νῆας ἐμάς, ἐν δ᾽ ἄνδρας ἐρεσσέμεναι μεμαῶτας:</l>
<l>εἰ δέ κεν εὐπλοίην δώῃ κλυτὸς ἐννοσίγαιος</l>
<l>ἤματί κε τριτάτῳ Φθίην ἐρίβωλον ἱκοίμην.</l>
<l>ἔστι δέ μοι μάλα πολλά, τὰ κάλλιπον ἐνθάδε ἔρρων:</l>
<l n="365">ἄλλον δ᾽ ἐνθένδε χρυσὸν καὶ χαλκὸν ἐρυθρὸν</l>
<l>ἠδὲ γυναῖκας ἐϋζώνους πολιόν τε σίδηρον</l>
<l>ἄξομαι, ἅσσ᾽ ἔλαχόν γε: γέρας δέ μοι, ὅς περ ἔδωκεν,</l>
<l>αὖτις ἐφυβρίζων ἕλετο κρείων Ἀγαμέμνων</l>
<l>Ἀτρεΐδης: τῷ πάντ᾽ ἀγορευέμεν ὡς ἐπιτέλλω</l>
<l n="370">ἀμφαδόν, ὄφρα καὶ ἄλλοι ἐπισκύζωνται Ἀχαιοὶ</l>
<l>εἴ τινά που Δαναῶν ἔτι ἔλπεται ἐξαπατήσειν</l>
<l>αἰὲν ἀναιδείην ἐπιειμένος: οὐδ᾽ ἂν ἔμοιγε</l>
<l>τετλαίη κύνεός περ ἐὼν εἰς ὦπα ἰδέσθαι:</l>
<milestone ed="p" n="374" unit="card" />
<l>οὐδέ τί οἱ βουλὰς συμφράσσομαι, οὐδὲ μὲν ἔργον:</l>
<l n="375">ἐκ γὰρ δή μ᾽ ἀπάτησε καὶ ἤλιτεν: οὐδ᾽ ἂν ἔτ᾽ αὖτις</l>
<l>ἐξαπάφοιτ᾽ ἐπέεσσιν: ἅλις δέ οἱ: ἀλλὰ ἕκηλος</l>
<l>ἐρρέτω: ἐκ γάρ εὑ φρένας εἵλετο μητίετα Ζεύς.</l>
<l>ἐχθρὰ δέ μοι τοῦ δῶρα, τίω δέ μιν ἐν καρὸς αἴσῃ.</l>
<l>οὐδ᾽ εἴ μοι δεκάκις τε καὶ εἰκοσάκις τόσα δοίη</l>
<l n="380">ὅσσά τέ οἱ νῦν ἔστι, καὶ εἴ ποθεν ἄλλα γένοιτο,</l>
<l>οὐδ᾽ ὅσ᾽ ἐς Ὀρχομενὸν ποτινίσεται, οὐδ᾽ ὅσα Θήβας</l>
<l>Αἰγυπτίας, ὅθι πλεῖστα δόμοις ἐν κτήματα κεῖται,</l>
<l>αἵ θ᾽ ἑκατόμπυλοί εἰσι, διηκόσιοι δ᾽ ἀν᾽ ἑκάστας</l>
<l>ἀνέρες ἐξοιχνεῦσι σὺν ἵπποισιν καὶ ὄχεσφιν:</l>
<l n="385">οὐδ᾽ εἴ μοι τόσα δοίη ὅσα ψάμαθός τε κόνις τε,</l>
<l>οὐδέ κεν ὧς ἔτι θυμὸν ἐμὸν πείσει᾽ Ἀγαμέμνων</l>
<l>πρίν γ᾽ ἀπὸ πᾶσαν ἐμοὶ δόμεναι θυμαλγέα λώβην.</l>
<l>κούρην δ᾽ οὐ γαμέω Ἀγαμέμνονος Ἀτρεΐδαο,</l>
<l>οὐδ᾽ εἰ χρυσείῃ Ἀφροδίτῃ κάλλος ἐρίζοι,</l>
<l n="390">ἔργα δ᾽ Ἀθηναίῃ γλαυκώπιδι ἰσοφαρίζοι:</l>
<l>οὐδέ μιν ὧς γαμέω: ὃ δ᾽ Ἀχαιῶν ἄλλον ἑλέσθω,</l>
<l>ὅς τις οἷ τ᾽ ἐπέοικε καὶ ὃς βασιλεύτερός ἐστιν.</l>
<l>ἢν γὰρ δή με σαῶσι θεοὶ καὶ οἴκαδ᾽ ἵκωμαι,</l>
<l>Πηλεύς θήν μοι ἔπειτα γυναῖκά γε μάσσεται αὐτός.</l>
<l n="395">πολλαὶ Ἀχαιΐδες εἰσὶν ἀν᾽ Ἑλλάδα τε Φθίην τε</l>
<l>κοῦραι ἀριστήων, οἵ τε πτολίεθρα ῥύονται,</l>
<l>τάων ἥν κ᾽ ἐθέλωμι φίλην ποιήσομ᾽ ἄκοιτιν.</l>
<l>ἔνθα δέ μοι μάλα πολλὸν ἐπέσσυτο θυμὸς ἀγήνωρ</l>
<l>γήμαντα μνηστὴν ἄλοχον ἐϊκυῖαν ἄκοιτιν</l>
<l n="400">κτήμασι τέρπεσθαι τὰ γέρων ἐκτήσατο Πηλεύς:</l>
<l>οὐ γὰρ ἐμοὶ ψυχῆς ἀντάξιον οὐδ᾽ ὅσα φασὶν</l>
<l>Ἴλιον ἐκτῆσθαι εὖ ναιόμενον πτολίεθρον</l>
<l>τὸ πρὶν ἐπ᾽ εἰρήνης, πρὶν ἐλθεῖν υἷας Ἀχαιῶν,</l>
<l>οὐδ᾽ ὅσα λάϊνος οὐδὸς ἀφήτορος ἐντὸς ἐέργει</l>
<l n="405">Φοίβου Ἀπόλλωνος Πυθοῖ ἔνι πετρηέσσῃ.</l>
<l>ληϊστοὶ μὲν γάρ τε βόες καὶ ἴφια μῆλα,</l>
<l>κτητοὶ δὲ τρίποδές τε καὶ ἵππων ξανθὰ κάρηνα,</l>
<l>ἀνδρὸς δὲ ψυχὴ πάλιν ἐλθεῖν οὔτε λεϊστὴ</l>
<l>οὔθ᾽ ἑλετή, ἐπεὶ ἄρ κεν ἀμείψεται ἕρκος ὀδόντων.</l>
<l n="410">μήτηρ γάρ τέ μέ φησι θεὰ Θέτις ἀργυρόπεζα</l>
<l>διχθαδίας κῆρας φερέμεν θανάτοιο τέλος δέ.</l>
<l>εἰ μέν κ᾽ αὖθι μένων Τρώων πόλιν ἀμφιμάχωμαι,</l>
<l>ὤλετο μέν μοι νόστος, ἀτὰρ κλέος ἄφθιτον ἔσται:</l>
<l>εἰ δέ κεν οἴκαδ᾽ ἵκωμι φίλην ἐς πατρίδα γαῖαν,</l>
<l n="415">ὤλετό μοι κλέος ἐσθλόν, ἐπὶ δηρὸν δέ μοι αἰὼν</l>
<l>ἔσσεται, οὐδέ κέ μ᾽ ὦκα τέλος θανάτοιο κιχείη.</l>
<milestone ed="p" n="417" unit="card" />
<l>καὶ δ᾽ ἂν τοῖς ἄλλοισιν ἐγὼ παραμυθησαίμην</l>
<l>οἴκαδ᾽ ἀποπλείειν, ἐπεὶ οὐκέτι δήετε τέκμωρ</l>
<l>Ἰλίου αἰπεινῆς: μάλα γάρ ἑθεν εὐρύοπα Ζεὺς</l>
<l n="420">χεῖρα ἑὴν ὑπερέσχε, τεθαρσήκασι δὲ λαοί.</l>
<l>ἀλλ᾽ ὑμεῖς μὲν ἰόντες ἀριστήεσσιν Ἀχαιῶν</l>
<l>ἀγγελίην ἀπόφασθε: τὸ γὰρ γέρας ἐστὶ γερόντων:</l>
<l>ὄφρ᾽ ἄλλην φράζωνται ἐνὶ φρεσὶ μῆτιν ἀμείνω,</l>
<l>ἥ κέ σφιν νῆάς τε σαῷ καὶ λαὸν Ἀχαιῶν</l>
<l n="425">νηυσὶν ἔπι γλαφυρῇς, ἐπεὶ οὔ σφισιν ἥδέ γ᾽ ἑτοίμη</l>
<l>ἣν νῦν ἐφράσσαντο ἐμεῦ ἀπομηνίσαντος:</l>
<l>Φοῖνιξ δ᾽ αὖθι παρ᾽ ἄμμι μένων κατακοιμηθήτω,</l>
<l>ὄφρά μοι ἐν νήεσσι φίλην ἐς πατρίδ᾽ ἕπηται</l>
<l>αὔριον ἢν ἐθέλῃσιν: ἀνάγκῃ δ᾽ οὔ τί μιν ἄξω.</l></q>
<l n="430"><milestone ed="P" unit="para" />ὣς ἔφαθ᾽, οἳ δ᾽ ἄρα πάντες ἀκὴν ἐγένοντο σιωπῇ</l>
<l>μῦθον ἀγασσάμενοι: μάλα γὰρ κρατερῶς ἀπέειπεν:</l>
<l>ὀψὲ δὲ δὴ μετέειπε γέρων ἱππηλάτα Φοῖνιξ</l>
<l>δάκρυ᾽ ἀναπρήσας: περὶ γὰρ δίε νηυσὶν Ἀχαιῶν:</l>
<q direct="unspecified"><l>εἰ μὲν δὴ νόστόν γε μετὰ φρεσὶ φαίδιμ᾽ Ἀχιλλεῦ</l>
<l n="435">βάλλεαι, οὐδέ τι πάμπαν ἀμύνειν νηυσὶ θοῇσι</l>
<l>πῦρ ἐθέλεις ἀΐδηλον, ἐπεὶ χόλος ἔμπεσε θυμῷ,</l>
<l>πῶς ἂν ἔπειτ᾽ ἀπὸ σεῖο φίλον τέκος αὖθι λιποίμην</l>
<l>οἶος; σοὶ δέ μ᾽ ἔπεμπε γέρων ἱππηλάτα Πηλεὺς</l>
<l>ἤματι τῷ ὅτε σ᾽ ἐκ Φθίης Ἀγαμέμνονι πέμπε</l>
<l n="440">νήπιον οὔ πω εἰδόθ᾽ ὁμοιΐου πολέμοιο</l>
<l>οὐδ᾽ ἀγορέων, ἵνα τ᾽ ἄνδρες ἀριπρεπέες τελέθουσι.</l>
<l>τοὔνεκά με προέηκε διδασκέμεναι τάδε πάντα,</l>
<l>μύθων τε ῥητῆρ᾽ ἔμεναι πρηκτῆρά τε ἔργων.</l>
<l>ὡς ἂν ἔπειτ᾽ ἀπὸ σεῖο φίλον τέκος οὐκ ἐθέλοιμι</l>
<l n="445">λείπεσθ᾽, οὐδ᾽ εἴ κέν μοι ὑποσταίη θεὸς αὐτὸς</l>
<l>γῆρας ἀποξύσας θήσειν νέον ἡβώοντα,</l>
<l>οἷον ὅτε πρῶτον λίπον Ἑλλάδα καλλιγύναικα</l>
<l>φεύγων νείκεα πατρὸς Ἀμύντορος Ὀρμενίδαο,</l>
<l>ὅς μοι παλλακίδος περιχώσατο καλλικόμοιο,</l>
<l n="450">τὴν αὐτὸς φιλέεσκεν, ἀτιμάζεσκε δ᾽ ἄκοιτιν</l>
<l>μητέρ᾽ ἐμήν: ἣ δ᾽ αἰὲν ἐμὲ λισσέσκετο γούνων</l>
<l>παλλακίδι προμιγῆναι, ἵν᾽ ἐχθήρειε γέροντα.</l>
<milestone ed="p" n="453" unit="card" />
<l>τῇ πιθόμην καὶ ἔρεξα: πατὴρ δ᾽ ἐμὸς αὐτίκ᾽ ὀϊσθεὶς</l>
<l>πολλὰ κατηρᾶτο, στυγερὰς δ᾽ ἐπεκέκλετ᾽ Ἐρινῦς,</l>
<l n="455">μή ποτε γούνασιν οἷσιν ἐφέσσεσθαι φίλον υἱὸν</l>
<l>ἐξ ἐμέθεν γεγαῶτα: θεοὶ δ᾽ ἐτέλειον ἐπαρὰς</l>
<l>Ζεύς τε καταχθόνιος καὶ ἐπαινὴ Περσεφόνεια.</l>
<l n="462">ἔνθ᾽ ἐμοὶ οὐκέτι πάμπαν ἐρητύετ᾽ ἐν φρεσὶ θυμὸς</l>
<l>πατρὸς χωομένοιο κατὰ μέγαρα στρωφᾶσθαι.</l>
<l>ἦ μὲν πολλὰ ἔται καὶ ἀνεψιοὶ ἀμφὶς ἐόντες</l>
<l n="465">αὐτοῦ λισσόμενοι κατερήτυον ἐν μεγάροισι,</l>
<l>πολλὰ δὲ ἴφια μῆλα καὶ εἰλίποδας ἕλικας βοῦς</l>
<l>ἔσφαζον, πολλοὶ δὲ σύες θαλέθοντες ἀλοιφῇ</l>
<l>εὑόμενοι τανύοντο διὰ φλογὸς Ἡφαίστοιο,</l>
<l>πολλὸν δ᾽ ἐκ κεράμων μέθυ πίνετο τοῖο γέροντος.</l>
<l n="470">εἰνάνυχες δέ μοι ἀμφ᾽ αὐτῷ παρὰ νύκτας ἴαυον:</l>
<l>οἳ μὲν ἀμειβόμενοι φυλακὰς ἔχον, οὐδέ ποτ᾽ ἔσβη</l>
<l>πῦρ, ἕτερον μὲν ὑπ᾽ αἰθούσῃ εὐερκέος αὐλῆς,</l>
<l>ἄλλο δ᾽ ἐνὶ προδόμῳ, πρόσθεν θαλάμοιο θυράων.</l>
<l>ἀλλ᾽ ὅτε δὴ δεκάτη μοι ἐπήλυθε νὺξ ἐρεβεννή,</l>
<l n="475">καὶ τότ᾽ ἐγὼ θαλάμοιο θύρας πυκινῶς ἀραρυίας</l>
<l>ῥήξας ἐξῆλθον, καὶ ὑπέρθορον ἑρκίον αὐλῆς</l>
<l>ῥεῖα, λαθὼν φύλακάς τ᾽ ἄνδρας δμῳάς τε γυναῖκας.</l>
<l>φεῦγον ἔπειτ᾽ ἀπάνευθε δι᾽ Ἑλλάδος εὐρυχόροιο,</l>
<l>Φθίην δ᾽ ἐξικόμην ἐριβώλακα μητέρα μήλων</l>
<l n="480">ἐς Πηλῆα ἄναχθ᾽: ὃ δέ με πρόφρων ὑπέδεκτο,</l>
<l>καί μ᾽ ἐφίλησ᾽ ὡς εἴ τε πατὴρ ὃν παῖδα φιλήσῃ</l>
<l>μοῦνον τηλύγετον πολλοῖσιν ἐπὶ κτεάτεσσι,</l>
<l>καί μ᾽ ἀφνειὸν ἔθηκε, πολὺν δέ μοι ὤπασε λαόν:</l>
<l>ναῖον δ᾽ ἐσχατιὴν Φθίης Δολόπεσσιν ἀνάσσων.</l>
<l n="485">καί σε τοσοῦτον ἔθηκα θεοῖς ἐπιείκελ᾽ Ἀχιλλεῦ,</l>
<l>ἐκ θυμοῦ φιλέων, ἐπεὶ οὐκ ἐθέλεσκες ἅμ᾽ ἄλλῳ</l>
<l>οὔτ᾽ ἐς δαῖτ᾽ ἰέναι οὔτ᾽ ἐν μεγάροισι πάσασθαι,</l>
<l>πρίν γ᾽ ὅτε δή σ᾽ ἐπ᾽ ἐμοῖσιν ἐγὼ γούνεσσι καθίσσας</l>
<l>ὄψου τ᾽ ἄσαιμι προταμὼν καὶ οἶνον ἐπισχών.</l>
<l n="490">πολλάκι μοι κατέδευσας ἐπὶ στήθεσσι χιτῶνα</l>
<l>οἴνου ἀποβλύζων ἐν νηπιέῃ ἀλεγεινῇ.</l>
<milestone ed="p" n="492" unit="card" />
<l>ὣς ἐπὶ σοὶ μάλα πολλὰ πάθον καὶ πολλὰ μόγησα,</l>
<l>τὰ φρονέων ὅ μοι οὔ τι θεοὶ γόνον ἐξετέλειον</l>
<l>ἐξ ἐμεῦ: ἀλλὰ σὲ παῖδα θεοῖς ἐπιείκελ᾽ Ἀχιλλεῦ</l>
<l n="495">ποιεύμην, ἵνα μοί ποτ᾽ ἀεικέα λοιγὸν ἀμύνῃς.</l>
<l>ἀλλ᾽ Ἀχιλεῦ δάμασον θυμὸν μέγαν: οὐδέ τί σε χρὴ</l>
<l>νηλεὲς ἦτορ ἔχειν: στρεπτοὶ δέ τε καὶ θεοὶ αὐτοί,</l>
<l>τῶν περ καὶ μείζων ἀρετὴ τιμή τε βίη τε.</l>
<l>καὶ μὲν τοὺς θυέεσσι καὶ εὐχωλῇς ἀγανῇσι</l>
<l n="500">λοιβῇ τε κνίσῃ τε παρατρωπῶσ᾽ ἄνθρωποι</l>
<l>λισσόμενοι, ὅτε κέν τις ὑπερβήῃ καὶ ἁμάρτῃ.</l>
<l>καὶ γάρ τε λιταί εἰσι Διὸς κοῦραι μεγάλοιο</l>
<l>χωλαί τε ῥυσαί τε παραβλῶπές τ᾽ ὀφθαλμώ,</l>
<l>αἵ ῥά τε καὶ μετόπισθ᾽ ἄτης ἀλέγουσι κιοῦσαι.</l>
<l n="505">ἣ δ᾽ ἄτη σθεναρή τε καὶ ἀρτίπος, οὕνεκα πάσας</l>
<l>πολλὸν ὑπεκπροθέει, φθάνει δέ τε πᾶσαν ἐπ᾽ αἶαν</l>
<l>βλάπτουσ᾽ ἀνθρώπους: αἳ δ᾽ ἐξακέονται ὀπίσσω.</l>
<l>ὃς μέν τ᾽ αἰδέσεται κούρας Διὸς ἆσσον ἰούσας,</l>
<l>τὸν δὲ μέγ᾽ ὤνησαν καί τ᾽ ἔκλυον εὐχομένοιο:</l>
<l n="510">ὃς δέ κ᾽ ἀνήνηται καί τε στερεῶς ἀποείπῃ,</l>
<l>λίσσονται δ᾽ ἄρα ταί γε Δία Κρονίωνα κιοῦσαι</l>
<l>τῷ ἄτην ἅμ᾽ ἕπεσθαι, ἵνα βλαφθεὶς ἀποτίσῃ.</l>
<l>ἀλλ᾽ Ἀχιλεῦ πόρε καὶ σὺ Διὸς κούρῃσιν ἕπεσθαι</l>
<l>τιμήν, ἥ τ᾽ ἄλλων περ ἐπιγνάμπτει νόον ἐσθλῶν.</l>
<l n="515">εἰ μὲν γὰρ μὴ δῶρα φέροι τὰ δ᾽ ὄπισθ᾽ ὀνομάζοι</l>
<l>Ἀτρεΐδης, ἀλλ᾽ αἰὲν ἐπιζαφελῶς χαλεπαίνοι,</l>
<l>οὐκ ἂν ἔγωγέ σε μῆνιν ἀπορρίψαντα κελοίμην</l>
<l>Ἀργείοισιν ἀμυνέμεναι χατέουσί περ ἔμπης:</l>
<l>νῦν δ᾽ ἅμα τ᾽ αὐτίκα πολλὰ διδοῖ τὰ δ᾽ ὄπισθεν ὑπέστη,</l>
<l n="520">ἄνδρας δὲ λίσσεσθαι ἐπιπροέηκεν ἀρίστους</l>
<l>κρινάμενος κατὰ λαὸν Ἀχαιϊκόν, οἵ τε σοὶ αὐτῷ</l>
<l>φίλτατοι Ἀργείων: τῶν μὴ σύ γε μῦθον ἐλέγξῃς</l>
<l>μηδὲ πόδας: πρὶν δ᾽ οὔ τι νεμεσσητὸν κεχολῶσθαι.</l>
<l>οὕτω καὶ τῶν πρόσθεν ἐπευθόμεθα κλέα ἀνδρῶν</l>
<l n="525">ἡρώων, ὅτε κέν τιν᾽ ἐπιζάφελος χόλος ἵκοι:</l>
<l>δωρητοί τε πέλοντο παράρρητοί τ᾽ ἐπέεσσι.</l>
<l>μέμνημαι τόδε ἔργον ἐγὼ πάλαι οὔ τι νέον γε</l>
<l>ὡς ἦν: ἐν δ᾽ ὑμῖν ἐρέω πάντεσσι φίλοισι.</l>
<l>Κουρῆτές τ᾽ ἐμάχοντο καὶ Αἰτωλοὶ μενεχάρμαι</l>
<l n="530">ἀμφὶ πόλιν Καλυδῶνα καὶ ἀλλήλους ἐνάριζον,</l>
<l>Αἰτωλοὶ μὲν ἀμυνόμενοι Καλυδῶνος ἐραννῆς,</l>
<l>Κουρῆτες δὲ διαπραθέειν μεμαῶτες Ἄρηϊ.</l>
<l>καὶ γὰρ τοῖσι κακὸν χρυσόθρονος Ἄρτεμις ὦρσε</l>
<l>χωσαμένη ὅ οἱ οὔ τι θαλύσια γουνῷ ἀλωῆς</l>
<l n="535">Οἰνεὺς ῥέξ᾽: ἄλλοι δὲ θεοὶ δαίνυνθ᾽ ἑκατόμβας,</l>
<l>οἴῃ δ᾽ οὐκ ἔρρεξε Διὸς κούρῃ μεγάλοιο.</l>
<l>ἢ λάθετ᾽ ἢ οὐκ ἐνόησεν: ἀάσατο δὲ μέγα θυμῷ.</l>
<milestone ed="p" n="538" unit="card" />
<l>ἣ δὲ χολωσαμένη δῖον γένος ἰοχέαιρα</l>
<l>ὦρσεν ἔπι χλούνην σῦν ἄγριον ἀργιόδοντα,</l>
<l n="540">ὃς κακὰ πόλλ᾽ ἕρδεσκεν ἔθων Οἰνῆος ἀλωήν:</l>
<l>πολλὰ δ᾽ ὅ γε προθέλυμνα χαμαὶ βάλε δένδρεα μακρὰ</l>
<l>αὐτῇσιν ῥίζῃσι καὶ αὐτοῖς ἄνθεσι μήλων.</l>
<l>τὸν δ᾽ υἱὸς Οἰνῆος ἀπέκτεινεν Μελέαγρος</l>
<l>πολλέων ἐκ πολίων θηρήτορας ἄνδρας ἀγείρας</l>
<l n="545">καὶ κύνας: οὐ μὲν γάρ κε δάμη παύροισι βροτοῖσι:</l>
<l>τόσσος ἔην, πολλοὺς δὲ πυρῆς ἐπέβησ᾽ ἀλεγεινῆς.</l>
<l>ἣ δ᾽ ἀμφ᾽ αὐτῷ θῆκε πολὺν κέλαδον καὶ ἀϋτὴν</l>
<l>ἀμφὶ συὸς κεφαλῇ καὶ δέρματι λαχνήεντι,</l>
<l>Κουρήτων τε μεσηγὺ καὶ Αἰτωλῶν μεγαθύμων.</l>
<l n="550">ὄφρα μὲν οὖν Μελέαγρος ἄρηι φίλος πολέμιζε,</l>
<l>τόφρα δὲ Κουρήτεσσι κακῶς ἦν, οὐδὲ δύναντο</l>
<l>τείχεος ἔκτοσθεν μίμνειν πολέες περ ἐόντες:</l>
<l>ἀλλ᾽ ὅτε δὴ Μελέαγρον ἔδυ χόλος, ὅς τε καὶ ἄλλων</l>
<l>οἰδάνει ἐν στήθεσσι νόον πύκα περ φρονεόντων,</l>
<l n="555">ἤτοι ὃ μητρὶ φίλῃ Ἀλθαίῃ χωόμενος κῆρ</l>
<l>κεῖτο παρὰ μνηστῇ ἀλόχῳ καλῇ Κλεοπάτρῃ</l>
<l>κούρῃ Μαρπήσσης καλλισφύρου Εὐηνίνης</l>
<l>Ἴδεώ θ᾽, ὃς κάρτιστος ἐπιχθονίων γένετ᾽ ἀνδρῶν</l>
<l>τῶν τότε: καί ῥα ἄνακτος ἐναντίον εἵλετο τόξον</l>
<l n="560">Φοίβου Ἀπόλλωνος καλλισφύρου εἵνεκα νύμφης,</l>
<l>τὴν δὲ τότ᾽ ἐν μεγάροισι πατὴρ καὶ πότνια μήτηρ</l>
<l>Ἀλκυόνην καλέεσκον ἐπώνυμον, οὕνεκ᾽ ἄρ᾽ αὐτῆς</l>
<l>μήτηρ ἀλκυόνος πολυπενθέος οἶτον ἔχουσα</l>
<l>κλαῖεν ὅ μιν ἑκάεργος ἀνήρπασε Φοῖβος Ἀπόλλων:</l>
<l n="565">τῇ ὅ γε παρκατέλεκτο χόλον θυμαλγέα πέσσων</l>
<l>ἐξ ἀρέων μητρὸς κεχολωμένος, ἥ ῥα θεοῖσι</l>
<l>πόλλ᾽ ἀχέουσ᾽ ἠρᾶτο κασιγνήτοιο φόνοιο,</l>
<l>πολλὰ δὲ καὶ γαῖαν πολυφόρβην χερσὶν ἀλοία</l>
<l>κικλήσκουσ᾽ Ἀΐδην καὶ ἐπαινὴν Περσεφόνειαν</l>
<l n="570">πρόχνυ καθεζομένη, δεύοντο δὲ δάκρυσι κόλποι,</l>
<l>παιδὶ δόμεν θάνατον: τῆς δ᾽ ἠεροφοῖτις Ἐρινὺς</l>
<l>ἔκλυεν ἐξ Ἐρέβεσφιν ἀμείλιχον ἦτορ ἔχουσα.</l>
<l>τῶν δὲ τάχ᾽ ἀμφὶ πύλας ὅμαδος καὶ δοῦπος ὀρώρει</l>
<l>πύργων βαλλομένων: τὸν δὲ λίσσοντο γέροντες</l>
<l n="575">Αἰτωλῶν, πέμπον δὲ θεῶν ἱερῆας ἀρίστους,</l>
<l>ἐξελθεῖν καὶ ἀμῦναι ὑποσχόμενοι μέγα δῶρον:</l>
<l>ὁππόθι πιότατον πεδίον Καλυδῶνος ἐραννῆς,</l>
<l>ἔνθά μιν ἤνωγον τέμενος περικαλλὲς ἑλέσθαι</l>
<l>πεντηκοντόγυον, τὸ μὲν ἥμισυ οἰνοπέδοιο,</l>
<l n="580">ἥμισυ δὲ ψιλὴν ἄροσιν πεδίοιο ταμέσθαι.</l>
<milestone ed="p" n="581" unit="card" />
<l>πολλὰ δέ μιν λιτάνευε γέρων ἱππηλάτα Οἰνεὺς</l>
<l>οὐδοῦ ἐπεμβεβαὼς ὑψηρεφέος θαλάμοιο</l>
<l>σείων κολλητὰς σανίδας γουνούμενος υἱόν:</l>
<l>πολλὰ δὲ τόν γε κασίγνηται καὶ πότνια μήτηρ</l>
<l n="585">ἐλλίσσονθ᾽: ὃ δὲ μᾶλλον ἀναίνετο: πολλὰ δ᾽ ἑταῖροι,</l>
<l>οἵ οἱ κεδνότατοι καὶ φίλτατοι ἦσαν ἁπάντων:</l>
<l>ἀλλ᾽ οὐδ᾽ ὧς τοῦ θυμὸν ἐνὶ στήθεσσιν ἔπειθον,</l>
<l>πρίν γ᾽ ὅτε δὴ θάλαμος πύκ᾽ ἐβάλλετο, τοὶ δ᾽ ἐπὶ πύργων</l>
<l>βαῖνον Κουρῆτες καὶ ἐνέπρηθον μέγα ἄστυ.</l>
<l n="590">καὶ τότε δὴ Μελέαγρον ἐΰζωνος παράκοιτις</l>
<l>λίσσετ᾽ ὀδυρομένη, καί οἱ κατέλεξεν ἅπαντα</l>
<l>κήδε᾽, ὅσ᾽ ἀνθρώποισι πέλει τῶν ἄστυ ἁλώῃ:</l>
<l>ἄνδρας μὲν κτείνουσι, πόλιν δέ τε πῦρ ἀμαθύνει,</l>
<l>τέκνα δέ τ᾽ ἄλλοι ἄγουσι βαθυζώνους τε γυναῖκας.</l>
<l n="595">τοῦ δ᾽ ὠρίνετο θυμὸς ἀκούοντος κακὰ ἔργα,</l>
<l>βῆ δ᾽ ἰέναι, χροῒ δ᾽ ἔντε᾽ ἐδύσετο παμφανόωντα.</l>
<l>ὣς ὃ μὲν Αἰτωλοῖσιν ἀπήμυνεν κακὸν ἦμαρ</l>
<l>εἴξας ᾧ θυμῷ: τῷ δ᾽ οὐκέτι δῶρα τέλεσσαν</l>
<l>πολλά τε καὶ χαρίεντα, κακὸν δ᾽ ἤμυνε καὶ αὔτως.</l>
<l n="600">ἀλλὰ σὺ μή μοι ταῦτα νόει φρεσί, μὴ δέ σε δαίμων</l>
<l>ἐνταῦθα τρέψειε φίλος: κάκιον δέ κεν εἴη</l>
<l>νηυσὶν καιομένῃσιν ἀμυνέμεν: ἀλλ᾽ ἐπὶ δώρων</l>
<l>ἔρχεο: ἶσον γάρ σε θεῷ τίσουσιν Ἀχαιοί.</l>
<l>εἰ δέ κ᾽ ἄτερ δώρων πόλεμον φθισήνορα δύῃς</l>
<l n="605">οὐκέθ᾽ ὁμῶς τιμῆς ἔσεαι πόλεμόν περ ἀλαλκών.</l></q>
<l><milestone ed="P" unit="para" />τὸν δ᾽ ἀπαμειβόμενος προσέφη πόδας ὠκὺς Ἀχιλλεύς:</l>
<q direct="unspecified"><l>Φοῖνιξ ἄττα γεραιὲ διοτρεφὲς οὔ τί με ταύτης</l>
<l>χρεὼ τιμῆς: φρονέω δὲ τετιμῆσθαι Διὸς αἴσῃ,</l>
<l>ἥ μ᾽ ἕξει παρὰ νηυσὶ κορωνίσιν εἰς ὅ κ᾽ ἀϋτμὴ</l>
<l n="610">ἐν στήθεσσι μένῃ καί μοι φίλα γούνατ᾽ ὀρώρῃ.</l>
<l>ἄλλο δέ τοι ἐρέω, σὺ δ᾽ ἐνὶ φρεσὶ βάλλεο σῇσι:</l>
<l>μή μοι σύγχει θυμὸν ὀδυρόμενος καὶ ἀχεύων</l>
<l>Ἀτρεΐδῃ ἥρωϊ φέρων χάριν: οὐδέ τί σε χρὴ</l>
<l>τὸν φιλέειν, ἵνα μή μοι ἀπέχθηαι φιλέοντι.</l>
<l n="615">καλόν τοι σὺν ἐμοὶ τὸν κήδειν ὅς κ᾽ ἐμὲ κήδῃ:</l>
<l>ἶσον ἐμοὶ βασίλευε καὶ ἥμισυ μείρεο τιμῆς.</l>
<l>οὗτοι δ᾽ ἀγγελέουσι, σὺ δ᾽ αὐτόθι λέξεο μίμνων</l>
<l>εὐνῇ ἔνι μαλακῇ: ἅμα δ᾽ ἠοῖ φαινομένηφι</l>
<l>φρασσόμεθ᾽ ἤ κε νεώμεθ᾽ ἐφ᾽ ἡμέτερ᾽ ἦ κε μένωμεν.</l></q>
<milestone ed="p" n="620" unit="card" />
<l n="620"><milestone ed="P" unit="para" />ἦ καὶ Πατρόκλῳ ὅ γ᾽ ἐπ᾽ ὀφρύσι νεῦσε σιωπῇ</l>
<l>Φοίνικι στορέσαι πυκινὸν λέχος, ὄφρα τάχιστα</l>
<l>ἐκ κλισίης νόστοιο μεδοίατο: τοῖσι δ᾽ ἄρ᾽ Αἴας</l>
<l>ἀντίθεος Τελαμωνιάδης μετὰ μῦθον ἔειπε:</l>
<q direct="unspecified"><l>διογενὲς Λαερτιάδη πολυμήχαν᾽ Ὀδυσσεῦ</l>
<l n="625">ἴομεν: οὐ γάρ μοι δοκέει μύθοιο τελευτὴ</l>
<l>τῇδέ γ᾽ ὁδῷ κρανέεσθαι: ἀπαγγεῖλαι δὲ τάχιστα</l>
<l>χρὴ μῦθον Δαναοῖσι καὶ οὐκ ἀγαθόν περ ἐόντα</l>
<l>οἵ που νῦν ἕαται ποτιδέγμενοι. αὐτάρ Ἀχιλλεὺς</l>
<l>ἄγριον ἐν στήθεσσι θέτο μεγαλήτορα θυμὸν</l>
<l n="630">σχέτλιος, οὐδὲ μετατρέπεται φιλότητος ἑταίρων</l>
<l>τῆς ᾗ μιν παρὰ νηυσὶν ἐτίομεν ἔξοχον ἄλλων</l>
<l>νηλής: καὶ μέν τίς τε κασιγνήτοιο φονῆος</l>
<l>ποινὴν ἢ οὗ παιδὸς ἐδέξατο τεθνηῶτος:</l>
<l>καί ῥ᾽ ὃ μὲν ἐν δήμῳ μένει αὐτοῦ πόλλ᾽ ἀποτίσας,</l>
<l n="635">τοῦ δέ τ᾽ ἐρητύεται κραδίη καὶ θυμὸς ἀγήνωρ</l>
<l>ποινὴν δεξαμένῳ: σοὶ δ᾽ ἄληκτόν τε κακόν τε</l>
<l>θυμὸν ἐνὶ στήθεσσι θεοὶ θέσαν εἵνεκα κούρης</l>
<l>οἴης: νῦν δέ τοι ἑπτὰ παρίσχομεν ἔξοχ᾽ ἀρίστας,</l>
<l>ἄλλά τε πόλλ᾽ ἐπὶ τῇσι: σὺ δ᾽ ἵλαον ἔνθεο θυμόν,</l>
<l n="640">αἴδεσσαι δὲ μέλαθρον: ὑπωρόφιοι δέ τοί εἰμεν</l>
<l>πληθύος ἐκ Δαναῶν, μέμαμεν δέ τοι ἔξοχον ἄλλων</l>
<l>κήδιστοί τ᾽ ἔμεναι καὶ φίλτατοι ὅσσοι Ἀχαιοί.</l></q>
<l><milestone ed="P" unit="para" />τὸν δ᾽ ἀπαμειβόμενος προσέφη πόδας ὠκὺς Ἀχιλλεύς:</l>
<q direct="unspecified"><l>Αἶαν διογενὲς Τελαμώνιε κοίρανε λαῶν</l>
<l n="645">πάντά τί μοι κατὰ θυμὸν ἐείσαο μυθήσασθαι:</l>
<l>ἀλλά μοι οἰδάνεται κραδίη χόλῳ ὁππότε κείνων</l>
<l>μνήσομαι ὥς μ᾽ ἀσύφηλον ἐν Ἀργείοισιν ἔρεξεν</l>
<l>Ἀτρεΐδης ὡς εἴ τιν᾽ ἀτίμητον μετανάστην.</l>
<l>ἀλλ᾽ ὑμεῖς ἔρχεσθε καὶ ἀγγελίην ἀπόφασθε:</l>
<l n="650">οὐ γὰρ πρὶν πολέμοιο μεδήσομαι αἱματόεντος</l>
<l>πρίν γ᾽ υἱὸν Πριάμοιο δαΐφρονος Ἕκτορα δῖον</l>
<l>Μυρμιδόνων ἐπί τε κλισίας καὶ νῆας ἱκέσθαι</l>
<l>κτείνοντ᾽ Ἀργείους, κατά τε σμῦξαι πυρὶ νῆας.</l>
<l>ἀμφὶ δέ τοι τῇ ἐμῇ κλισίῃ καὶ νηῒ μελαίνῃ</l>
<l n="655">Ἕκτορα καὶ μεμαῶτα μάχης σχήσεσθαι ὀΐω.</l></q>
<l><milestone ed="P" unit="para" />ὣς ἔφαθ᾽, οἳ δὲ ἕκαστος ἑλὼν δέπας ἀμφικύπελλον</l>
<l>σπείσαντες παρὰ νῆας ἴσαν πάλιν: ἦρχε δ᾽ Ὀδυσσεύς.</l>
<l>Πάτροκλος δ᾽ ἑτάροισιν ἰδὲ δμωῇσι κέλευσε</l>
<l>Φοίνικι στορέσαι πυκινὸν λέχος ὅττι τάχιστα.</l>
<l n="660">αἳ δ᾽ ἐπιπειθόμεναι στόρεσαν λέχος ὡς ἐκέλευσε</l>
<l>κώεά τε ῥῆγός τε λίνοιό τε λεπτὸν ἄωτον.</l>
<l>ἔνθ᾽ ὃ γέρων κατέλεκτο καὶ ἠῶ δῖαν ἔμιμνεν.</l>
<l>αὐτὰρ Ἀχιλλεὺς εὗδε μυχῷ κλισίης εὐπήκτου:</l>
<l>τῷ δ᾽ ἄρα παρκατέλεκτο γυνή, τὴν Λεσβόθεν ἦγε,</l>
<l n="665">Φόρβαντος θυγάτηρ Διομήδη καλλιπάρῃος.</l>
<l>Πάτροκλος δ᾽ ἑτέρωθεν ἐλέξατο: πὰρ δ᾽ ἄρα καὶ τῷ</l>
<l>Ἶφις ἐΰζωνος, τήν οἱ πόρε δῖος Ἀχιλλεὺς</l>
<l>Σκῦρον ἑλὼν αἰπεῖαν Ἐνυῆος πτολίεθρον.</l>
<milestone ed="p" n="669" unit="card" />
<l><milestone ed="P" unit="para" />οἳ δ᾽ ὅτε δὴ κλισίῃσιν ἐν Ἀτρεΐδαο γένοντο.</l>
<l n="670">τοὺς μὲν ἄρα χρυσέοισι κυπέλλοις υἷες Ἀχαιῶν</l>
<l>δειδέχατ᾽ ἄλλοθεν ἄλλος ἀνασταδόν, ἔκ τ᾽ ἐρέοντο:</l>
<l>πρῶτος δ᾽ ἐξερέεινεν ἄναξ ἀνδρῶν Ἀγαμέμνων:</l>
<l>εἴπ᾽ ἄγε μ᾽ ὦ πολύαιν᾽ Ὀδυσεῦ μέγα κῦδος Ἀχαιῶν</l>
<l>ἤ ῥ᾽ ἐθέλει νήεσσιν ἀλεξέμεναι δήϊον πῦρ,</l>
<l n="675">ἦ ἀπέειπε, χόλος δ᾽ ἔτ᾽ ἔχει μεγαλήτορα θυμόν;</l>
<l><milestone ed="P" unit="para" />τὸν δ᾽ αὖτε προσέειπε πολύτλας δῖος Ὀδυσσεύς:</l>
<q direct="unspecified"><l>Ἀτρεΐδη κύδιστε ἄναξ ἀνδρῶν Ἀγάμεμνον</l>
<l>κεῖνός γ᾽ οὐκ ἐθέλει σβέσσαι χόλον, ἀλλ᾽ ἔτι μᾶλλον</l>
<l>πιμπλάνεται μένεος, σὲ δ᾽ ἀναίνεται ἠδὲ σὰ δῶρα.</l>
<l n="680">αὐτόν σε φράζεσθαι ἐν Ἀργείοισιν ἄνωγεν</l>
<l>ὅππως κεν νῆάς τε σαῷς καὶ λαὸν Ἀχαιῶν:</l>
<l>αὐτὸς δ᾽ ἠπείλησεν ἅμ᾽ ἠοῖ φαινομένηφι</l>
<l>νῆας ἐϋσσέλμους ἅλαδ᾽ ἑλκέμεν ἀμφιελίσσας.</l>
<l>καὶ δ᾽ ἂν τοῖς ἄλλοισιν ἔφη παραμυθήσασθαι</l>
<l n="685">οἴκαδ᾽ ἀποπλείειν, ἐπεὶ οὐκέτι δήετε τέκμωρ</l>
<l>Ἰλίου αἰπεινῆς: μάλα γάρ ἑθεν εὐρύοπα Ζεὺς</l>
<l>χεῖρα ἑὴν ὑπερέσχε, τεθαρσήκασι δὲ λαοί.</l>
<l>ὣς ἔφατ᾽: εἰσὶ καὶ οἵδε τάδ᾽ εἰπέμεν, οἵ μοι ἕποντο,</l>
<l>Αἴας καὶ κήρυκε δύω πεπνυμένω ἄμφω.</l>
<l n="690">Φοῖνιξ δ᾽ αὖθ᾽ ὃ γέρων κατελέξατο, ὡς γὰρ ἀνώγει,</l>
<l>ὄφρά οἱ ἐν νήεσσι φίλην ἐς πατρίδ᾽ ἕπηται</l>
<l>αὔριον, ἢν ἐθέλῃσιν: ἀνάγκῃ δ᾽ οὔ τί μιν ἄξει.</l></q>
<l><milestone ed="P" unit="para" />ὣς ἔφαθ᾽, οἳ δ᾽ ἄρα πάντες ἀκὴν ἐγένοντο σιωπῇ</l>
<l>μῦθον ἀγασσάμενοι: μάλα γὰρ κρατερῶς ἀγόρευσε.</l>
<l n="695">δὴν δ᾽ ἄνεῳ ἦσαν τετιηότες υἷες Ἀχαιῶν:</l>
<l>ὀψὲ δὲ δὴ μετέειπε βοὴν ἀγαθὸς Διομήδης:</l>
<q direct="unspecified"><l>Ἀτρεΐδη κύδιστε ἄναξ ἀνδρῶν Ἀγάμεμνον</l>
<l>μὴ ὄφελες λίσσεσθαι ἀμύμονα Πηλεΐωνα</l>
<l>μυρία δῶρα διδούς: ὃ δ᾽ ἀγήνωρ ἐστὶ καὶ ἄλλως:</l>
<l n="700">νῦν αὖ μιν πολὺ μᾶλλον ἀγηνορίῃσιν ἐνῆκας.</l>
<l>ἀλλ᾽ ἤτοι κεῖνον μὲν ἐάσομεν ἤ κεν ἴῃσιν</l>
<l>ἦ κε μένῃ: τότε δ᾽ αὖτε μαχήσεται ὁππότε κέν μιν</l>
<l>θυμὸς ἐνὶ στήθεσσιν ἀνώγῃ καὶ θεὸς ὄρσῃ.</l>
<l>ἀλλ᾽ ἄγεθ᾽ ὡς ἂν ἐγὼ εἴπω πειθώμεθα πάντες:</l>
<l n="705">νῦν μὲν κοιμήσασθε τεταρπόμενοι φίλον ἦτορ</l>
<l>σίτου καὶ οἴνοιο: τὸ γὰρ μένος ἐστὶ καὶ ἀλκή:</l>
<l>αὐτὰρ ἐπεί κε φανῇ καλὴ ῥοδοδάκτυλος Ἠώς,</l>
<l>καρπαλίμως πρὸ νεῶν ἐχέμεν λαόν τε καὶ ἵππους</l>
<l>ὀτρύνων, καὶ δ᾽ αὐτὸς ἐνὶ πρώτοισι μάχεσθαι.</l></q>
<l n="710"><milestone ed="P" unit="para" />ὣς ἔφαθ᾽, οἳ δ᾽ ἄρα πάντες ἐπῄνησαν βασιλῆες</l>
<l>μῦθον ἀγασσάμενοι Διομήδεος ἱπποδάμοιο.</l>
<l>καὶ τότε δὴ σπείσαντες ἔβαν κλισίην δὲ ἕκαστος,</l>
<l>ἔνθα δὲ κοιμήσαντο καὶ ὕπνου δῶρον ἕλοντο.</l>
</div1></body></text></TEI.2>